༄༅། །དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེས་འབྲང་ཞེས་བྱ་བ་བཞུགས་སོ།། ༈ ན་མོ་གུ་རུ་མཉྫུ་གྷོ་ཥཱ་ཡ། རྟེན་འབྱུང་ཟབ་མོའི་གཏམ་སྙན་དབྱར་རྔའི་སྒྲས།། སྐལ་བཟང་སྤྲིན་ལ་དགའ་བའི་ཤེས་རྒྱུད་ལ། །ཐར་ལམ་མངལ་ཁུར་བཟང་པོ་བསྐྲུན་མཛད་པའི། །ཟླ་མེད་སྟོན་པ་མཆོག་དེས་བྱིན་ཆེན་སྩོལ། །མགོན་པོ་གང་གི་མཚན་སྙན་གཟེགས་མ་ཙམ། །སྒྲ་འཛིན་བུ་གར་ཞུགས་པའི་ཚ་ཟེར་གྱིས། །ཤེས་ལྡན་སེམས་ཀྱི་མུན་ཆེན་མཐར་མཛད་པའི། །རྗེ་བཙུན་མཁྱེན་པའི་གཏེར་དེས་བདག་སྐྱོངས་ཤིག།།བསྟན་པའི་བདག་པོ་སྟོན་པ་རང་ཉིད་ཀྱིས། །ང་ཡི་དགོངས་ཟབ་གསལ་བར་བྱེད་དོ་ཞེས། །ལུང་བསྟན་འབྲུག་གི་སྒྲ་ཆེན་བརྒྱར་སྒྲོག་པ། །འཕགས་མཆོག་ཀླུ་སྒྲུབ་ཡབ་སྲས་རྣམ་གཉིས་རྒྱལ། །འཕགས་པའི་དགོངས་པ་ཕྱིན་ཅི་མ་ལོག་པར། །འགྲེལ་མཛད་སངས་རྒྱས་བསྐྱངས་དང་ཟླ་བའི་ཞབས།། ཞི་བ་ལྷ་ཞེས་ཕྱོགས་མཐར་ཡོངས་གྲགས་པའི། །མཁས་དབང་རྣམ་གསུམ་ཀུན་གྱི་བླ་མར་འོས། །འཕགས་ཡུལ་མཁས་པའི་གཞུང་ལུགས་པདྨའི་གཉེན། །བློ་རྨོངས་སྤྲིན་ནག་འཐུག་པོས་བསྒྲིབས་པ་རྣམས། །བློ་བཟང་ལེགས་བཤད་རླུང་གིས་བསལ་ཕྱིན་ཆད། །ལྟ་བ་སྙིགས་མའང་མིང་ཙམ་ལྷག་མར་ལུས། །མཛངས་པའི་མ་ཡིས་བུ་ཆུང་སྐྱོང་བ་ལྟར། །སྣ་ཚོགས་ཐབས་ཀྱིས་བློ་དམན་ཁོ་བོ་ལ། །གཞུང་ལུགས་ལྟ་བའི་བློ་མིག་སྩོལ་མཛད་པའི། །བཤེས་གཉེན་རྣམས་ཀྱི་བཀའ་དྲིན་ཀུན་ལས་ལྷག །རང་ཉིད་ཆོས་ལ་གོམས་པ་སྐྱེད་ཕྱིར་དང་།། སྐལ་མཉམ་གཞན་ལ་ཕན་པར་འདོད་པའི་བློས། །དབུ་མའི་བསྟན་བཅོས་རྩ་བ་ཤེས་རབ་ལ། །འཇུག་པའི་ཚིག་དོན་ཉུང་གསལ་དབྱེ་བར་བྱ། །འཇམ་མགོན་བླ་མའི་འཇུག་ཊཱིཀ་ཡོད་བཞིན་དུ། །བློ་རྨོངས་ཁོ་བོས་ཚིག་འགྲེལ་བྱེད་པ་ནི། །ཡན་ལག་བརྒྱད་ལྡན་གངྒའི་ཀླུང་འགྲམ་དུ། །བ་ཚྭའི་ཁྲོན་པ་བརྐོ་བའི་དཔེར་སོང་ཡང་། །ཆུ་ཀླུང་འགྲམ་དུ་འགྲོ་བའི་མཐུ་མེད་ལ། །སྐྱོགས་གང་རྙོག་ཆུས་སྐོམ་པ་སེལ་བ་ལྟར། །གཞུང་བཟང་ཆེན་མོར་ལྟ་བའི་མཐུ་མེད་ལ། །གསར་རྩོམ་འདི་འདྲས་ཕན་པར་འགྱུར་བའང་སྲིད། །སེམས་བསྐྱེད་དང་བོའི་འགྲེལ་བ། འདིར་ཟབ་རྒྱས་གཉིས་ཚོགས་གཏན་ལ་འབེབས་པའི་བསྟན་བཅོས་ཆེན་པོ་དབུ་མ་ལ་འཇུག་པའི་ཚིག་དོན་འཆད་པ་ལ་བཞི། མཚན་དོན། འགྱུར་ཕྱག གཞུང་དོན། མཇུག་གི་དོན་ནོ། ། དང་པོ་ནི། རྒྱ་གར་ནས། ཞེས་བྱ་བ། ཞེས་བྱུང་། གཞན་རྣམས་གོ་བར་སླ་ཞིང་འདིའི་འཇུག་བྱའི་དབུ་མ་ནི་དབུ་མའི་བསྟན་བཅོས་རྩ་བ་ཤེས་རབ་ཡིན་ལ། གཞུང་འདིས་རྩ་ཤེ་ལ་འཇུག་ཚུལ་ལ་གཉིས་ལས། ཟབ་པའི་སྒོ་ནས་འཇུག་ཚུལ་ནི། གཞུང་འདི་ལ་བརྟེན་ནས་རྩ་ཤེའི་དགོངས་དོན་སེམས་ཙམ་པ་དང་དབུ་མ་རང་རྒྱུད་པ་དང་མཐུན་པར་བཤད་དུ་མི་རུང་བར་ལེགས་པར་ངེས་པ་དེ་ཡིན་ཏེ། འདི་ཉིད་ལས། གཟུང་བ་མེད་པར་འཛིན་པ་མ་མཐོང་ཞིང་། །ཞེས་པ་ནས། སྟོང་ཉིད་དོན་ཅན་ངེས་དོན་ཤེས་པར་གྱིས། །ཞེས་ཚིགས་བཅད་ལྔ་བཅུ་རྩ་གསུམ་གྱིས་སེམས་ཙམ་པའི་ལུགས་རྒྱས་པར་བཀག་ཅིང་། གལ་ཏེ་རང་གི་མཚན་ཉིད་བརྟེན་འགྱུར་ན། །ཞེས་པ་ནས། སྟོང་ཉིད་དག་ལས་རབ་ཏུ་སྐྱེ་བར་འགྱུར། །ཞེས་ཚིགས་བཅད་ཕྱེད་དང་ལྔས་རང་རྒྱུད་པ་དམིགས་ཀྱིས་བཀར་ནས་བཀག་པའི་ཕྱིར། དེས་ན་དེ་གཉིས་ཀྱི་ཐུན་མོང་མིན་པའི་འདོད་པ་རྣམས་རྩ་ཤེའི་དགོངས་དོན་མིན་པར་གཞུང་འདི་ལ་བརྟེན་ནས་ལེགས་པར་ངེས་ནུས་པའི་ཕྱིར་རོ། ། རྒྱ་ཆེ་བའི་སྒོ་ནས་འཇུག་ཚུལ་ནི། གཞུང་འདི་ལ་བརྟེན་ནས་རྩ་ཤེར་བསྟན་པའི་ཟབ་མོའི་ལམ་ཡིད་ལ་བྱེད་པའི་ཚེ་ཐེག་པ་ཆེན་པོའི་རྒྱ་ཆེ་བའི་ལམ་གཞན་གྱིས་ཁ་བསྐངས་ནས་ཡིད་ལ་བྱེད་དགོས་པར་ལེགས་པར་ངེས་པ་དེ་ཡིན་ཏེ། འདི་ཉིད་ལས། རྩ་ཤེར་བསྟན་པའི་ཟབ་མོའི་ལམ་ལ་ཐེག་པ་ཆེན་པོའི་རྒྱ་ཆེ་བའི་ལམ་གྱིས་ཁ་བསྐོང་བའི་ཆེད་དུ། འཕགས་པའི་མན་ངག་དབུ་མ་རིན་ཆེན་ཕྲེང་བ་ལ་བརྟེན་ནས་སོ་སྐྱེའི་སའི་ཆོས་གསུམ་དང་། འཕགས་པའི་སློབ་པའི་ས་བཅུ་དང་། འབྲས་བུའི་ས་དང་། ས་ལྔ་པ་དང་དྲུག་པའི་གོ་རིམ་གྱིས་ཞི་གནས་ལ་བརྟེན་ནས་བདག་མེད་རྟོགས་པའི་ལྷག་མཐོང་སྒོམ་པ་རྣམས་གསུངས་པའི་ཕྱིར་དེས་ན་འཇུག་པ་བརྩམས་པའི་ཐུན་མོང་མ་ཡིན་པའི་དགོས་པ་གཉིས་ཡོད་དེ། རྩ་ཤེར་བསྟན་པའི་ཟབ་དོན་དེ་རང་རྒྱུད་པ་མན་ཆད་དང་ཐུན་མོང་མ་ཡིན་པར་ངེས་པ་དང་། ཟབ་དོན་དེ་ཉིད་སྒོམ་པའི་ཚེ་བྱམས་སྙིང་རྗེ་བྱང་ཆུབ་ཀྱི་སེམས་སོགས་ཐེག་པ་ཆེན་པོའི་རྒྱ་ཆེ་བའི་ལམ་གཞན་དང་ཟུང་འབྲེལ་དུ་སྒོམ་དགོས་པར་ངེས་པ་དེ་ཡིན་པའི་ཕྱིར་རོ། ། གཉིས་པ་ནི། འཇམ་དཔལ་ཞེས་སོགས་བྱུང་། རྩུབ་རེག་གི་དྲི་མ་སྤངས་ཤིང་སེམས་ཅན་མཐའ་དག་ལ་བྱམས་པས་ཁྱབ་པས་འཇམ་དཔལ་དང་། གཞོན་ནུ་བཅུ་དྲུག་ལོན་པའི་ཆ་ལུགས་ཅན་དུ་གྱུར་པ་ལ་ཕྱག་འཚལ་ལོ་ཞེས་པའོ། ། གསུམ་པ་ལ་བཞི། བསྟན་བཅོས་རྩོམ་པ་ལ་འཇུག་པ། བརྩམས་པའི་བསྟན་བཅོས་ཀྱི་ལུས། ཇི་ལྟར་བརྩམས་པའི་ཚུལ། བརྩམས་པའི་དགེ་བ་བསྔོ་བའོ། །དང་པོ་ལ་གཉིས། སྙིང་རྗེ་ཆེན་པོ་ལ་སོ་སོར་མ་ཕྱེ་བར་བསྟོད་པ་དང་། སོ་སོར་ཕྱེ་སྟེ་ཕྱག་འཚལ་བའོ། །དང་པོ་ནི། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། ཞེས་པ་ནས། དེ་ཕྱིར་བདག་གིས་ཐོག་མར་སྙིང་རྗེ་བསྟོད་པར་བགྱི། །ཞེས་ཚིགས་བཅད་གཉིས་གསུངས། ཉན་ཐོས་དང་དེ་ཉིད་རྟོགས་པ་འབྲིང་སྟེ་རང་རྒྱལ་ནི་ཐུབ་པའི་དབང་པོ་ལས་སྐྱེས་ལ། རྫོགས་པའི་སངས་རྒྱས་ནི་བྱང་ཆུབ་སེམས་དཔའ་ལས་འཁྲུངས་ཤིང་། འཆད་པར་འགྱུར་བའི་སྙིང་རྗེའི་སེམས་དང་། རྟག་ཆད་ཀྱི་མཐའ་གཉིས་སུ་མེད་པ་སྟེ་གཉིས་དང་བྲལ་བའི་དོན་རྟོགས་པའི་བློ་ཤེས་རབ་དང་བྱང་ཆུབ་ཀྱི་སེམས་གསུམ་ནི། རྒྱལ་སྲས་བྱང་ཆུབ་སེམས་དཔའ་རྣམས་ཀྱི་རྒྱུའི་གཙོ་བོ་ཡིན་ནོ། །ཆོས་གཞན་གཉིས་ཀྱི་རྩ་བ་ཡང་སྙིང་རྗེ་ཡིན་པས་ན། སྙིང་རྗེ་གཙོ་བོ་ཡིན་པར་བསྟན་པར་བཞེད་ནས། གང་ཕྱིར་ཞེས་སོགས་གསུངས་སོ། །གང་གི་ཕྱིར་སྙིང་བརྩེ་བ་ནི་རྒྱལ་བའི་ལོ་ཏོག་ཕུན་ཚོགས་འདིའི་ཐོག་མར་སྐྱེད་པ་ལ་གལ་ཆེ་བ་ས་བོན་དང་། བར་དུ་སྤེལ་བ་ལ་གལ་ཆེ་བ་ཆུ་དང་། ཐ་མར་གདུལ་བྱས་ཡུན་རིང་དུ་ལོངས་སྤྱོད་པ་ལ་གལ་ཆེ་བ་འབྲས་བུའི་སྨིན་པ་ལྟ་བུར་འདོད་པར་གྱུར་པ་དེའི་ཕྱིར་ཟླ་བའི་ཞབས་བདག་གིས་ཉན་རང་སངས་རྒྱས་བྱང་སེམས་དང་། དེའི་རྒྱུ་གཞན་གཉིས་ལས་ཀྱང་ཐོག་མར་རམ་བསྟན་བཅོས་རྩོམ་པའི་ཐོག་མར་སྙིང་རྗེ་ཆེན་པོ་ལ་བསྟོད་པར་བགྱིའོ། ། ཉན་ཐོས་ཞེས་པའི་སྒྲ་བཤད་ཡོད་དེ། ཡང་དག་པའི་གདམས་ངག་གཞན་ལས་ཉན་ནས་བསྒོམས་པའི་འབྲས་བུ་ཉན་ཐོས་ཀྱི་བྱང་ཆུབ་ཐོབ་པ་ན། བདག་གིས་འདི་ལྟར་བྱ་བ་བྱས་སོ། །འདི་ལས་སྲིད་པ་གཞན་མི་ཤེས་སོ་ཞེས་སོགས་གཞན་ལ་ཐོས་པར་བྱེད་པས་ན་དེ་ལྟར་བརྗོད་པའི་ཕྱིར། ཡང་ན་ཉན་ཐོས་ཀྱི་སྐད་དོད་ཤྲ་བ་ཀ་ནི་ཐོས་སྒྲོག་ལའང་འཇུག་པ་ལྟར་ན། ཐེག་ཆེན་ལམ་འབྲས་སངས་རྒྱས་ལས་ཐོས་ནས་རང་གིས་རྗེས་སུ་མཐུན་པ་ཙམ་ཡང་མི་སྒྲུབ་པར་ཐེག་ཆེན་ཀྱི་རིགས་ཅན་གཞན་ལ་སྒྲོག་པར་བྱེད་པས་ན་ཉན་ཐོས་ཏེ། དམ་ཆོས་པད་དཀར་ལས། མགོན་པོ་དེ་རིང་བདག་ཅག་ཉན་ཐོས་གྱུར། །བྱང་ཆུབ་དམ་པ་ཡང་དག་བསྒྲག་པར་བགྱི། །བྱང་ཆུབ་པ་ཡི་སྒྲ་ཡང་རབ་ཏུ་བརྗོད། །དེ་བས་བདག་ཅག་ཉན་ཐོས་མི་བཟད་འདྲ། །ཞེས་གསུངས་སོ། ། བྱང་ཆུབ་སྔ་མ་ནི་ཐེག་ཆེན་གྱི་བྱང་ཆུབ་དང་ཕྱི་མ་ནི་དེར་བགྲོད་པའི་ལམ་ལ་བྱེད་པར་གསུངས་ཤིང་། རྒྱུ་མཚན་འདི་གཉིས་བྱང་ཆུབ་སེམས་དཔའ་ལ་ནི་ཉན་ཐོས་དང་འདྲ་བའི་རྒྱུ་མཚན་ཡིན་ལ། ཉན་ཐོས་རྣམས་ལ་ནི་ཐོས་སྒྲོགས་ཀྱི་དོན་དངོས་སོ། །ཞེས་རྣམ་བཤད་ལས་གསུངས་པས་སྒྲ་བཤད་སྔ་ཕྱི་གཉིས་ཀ་ཚང་བའི་བྱང་སེམས་ཡོད་དམ་དཔྱད་པར་བྱའོ། །སྔ་མས་མཉན་བྱའི་གདམས་ངག་ལ་ཐེག་དམན་གྱི་སྡེ་སྣོད་གཙོ་ཆེ་ཞིང་། ཐེག་ཆེན་གྱི་སྡེ་སྣོད་ཡོད་མེད་དཔྱད་བྱ་སྟེ། ཐེག་ཆེན་གྱི་ཆོས་གསུངས་པའི་ཚེ་འབྲས་བུ་བཞི་ཐོབ་པར་གསུངས་པ་མང་དུ་ཡོད་པའི་ཕྱིར་དང་། ཉན་ཐོས་ཀྱི་ས་ལ་བསླབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་སོགས་གསུངས་པའི་ཕྱིར་རོ། །ཕྱི་མས་བསྒྲག་པར་བྱ་རྒྱུའི་ཆོས་ནི་ཐེག་ཆེན་གྱི་ཆོས་ཁོ་ན་ཡིན་ནོ། །སངས་རྒྱས་འབྲིང་ཞེས་པ་ནི་འགྱུར་སྐྱོན་ཡིན་པས་དེ་ཉིད་རྟོགས་འབྲིང་ཞེས་བྱ་ལ། རང་རྒྱལ་ལ་དེ་ཁོ་ན་ཉིད་རྟོགས་པ་འབྲིང་པོ་ཞེས་བརྗོད་པའི་རྒྱུ་མཚན་ཡོད་དེ། དེ་ཁོ་ན་ཉིད་རྟོགས་པ་ནི་གང་ཟག་གསུམ་ཀ་ལ་ཡོད་ལ། རང་རྒྱལ་རྣམས་ནི་བསྐལ་བརྒྱར་བསོད་ནམས་དང་ཡེ་ཤེས་སྟེན་པ་གོང་དུ་འཕེལ་བའི་ཁྱད་པར་གྱི་ཉན་ཐོས་ལས་ཁྱད་པར་དུ་འཕགས་ཤིང་། བསོད་ནམས་དང་ཡེ་ཤེས་ཀྱི་ཚོགས་གཉིས་དང་། སེམས་ཅན་ཐམས་ཅད་ལ་དུས་ཐམས་ཅད་དུ་འཇུག་པའི་ཐུགས་རྗེ་ཆེན་པོ་དང་། རྣམ་པ་ཐམས་ཅད་མཁྱེན་པ་སོགས་མེད་པས་རྫོགས་པའི་སངས་རྒྱས་ལས་དམན་པས་དེ་ཉིད་རྟོགས་པ་འབྲིང་པོ་ཞེས་བརྗོད་པའི་ཕྱིར། རྣམ་བཤད་སྙིང་པོ་རྒྱན་དུ་ཚོགས་སྤྱོད་ཆེ་ཆུང་གཉིས་དུས་ངེས་པ་མེད་པར་ཚོགས་གསོག་པར་བཤད་ཀྱང་། གསེར་ཕྲེང་ལས་རང་རྒྱལ་གསུམ་ཀ་ཚོགས་གསོག་པའི་དུས་མཚུངས་པར་གསུངས་སོ། ། བླ་མེད་བྱང་ཆུབ་ཕྱིན་ཅི་མ་ལོག་པར་སྒྲུབ་པའི་ཐབས་ཀྱིས་འབྲས་བུར་འཛིན་པའི་དོན་ཚང་བའི་བསོད་ནམས་དང་ཡེ་ཤེས་ནི་ཚོགས་གཙོ་བོ། །དོན་དེ་མ་ཚང་བའི་བསོད་ནམས་དང་ཡེ་ཤེས་ནི་ཚོགས་ཕལ་བར་རྣམ་བཤད་ལས་གསུངས་སོ།། སངས་རྒྱས་བཅོམ་ལྡན་འདས་ལ་ཐུབ་པའི་དབང་པོ་ཞེས་བྱ་སྟེ། ཐུབ་པའི་སྒྲ་ནི་ཉན་རང་དགྲ་བཅོམ་ལ་ཡང་འཇུག་ཅིང་། སངས་རྒྱས་ནི་ཉན་རང་བྱང་སེམས་ལས་ཀྱང་གོང་ན་མེད་པའི་ཆོས་ཀྱི་དབང་ཕྱུག་དམ་པ་བརྙེས་པ་དང་། གང་ཟག་གསུམ་པོ་དེ་སངས་རྒྱས་ཀྱི་བཀས་ཆོས་ཀྱི་སྲིད་ལ་མངའ་བསྒྱུར་བའི་ཕྱིར་རོ། །ཐུབ་དབང་གིས་ཉན་རང་བསྐྲུན་ཚུལ་ཡོད་དེ། དེས་རྟེན་འབྲེལ་ཟབ་མོའི་དོན་ཕྱི་ཅི་མ་ལོག་པར་སྟོན་པ་དེ་ཉན་རང་གི་རིགས་ཅན་རྣམས་ཀྱིས་ཉན་བསམ་སྒོམ་པའི་རིམ་པས་རང་རང་གི་འབྲས་བུ་ཐོབ་པར་འགྱུར་བའི་ཕྱིར། འདི་ལ་རྩོད་ལན་ནི། རང་རྒྱལ་རྣམས་ཐུབ་དབང་ལས་སྐྱེས་པ་མི་འཐད་དེ། དེ་དག་སྲིད་པ་ཐ་མའི་ཚེ་སློབ་དཔོན་གཞན་གྱི་མན་ངག་ལ་མ་བརྟེན་པར་རང་རྒྱལ་གྱི་མྱང་འདས་འཐོབ་པ་ཡིན་གྱི། སངས་རྒྱས་ལས་ཆོས་ཐོས་པའི་ཚེ་དེ་ལ་རང་རྒྱལ་གྱི་མྱང་འདས་ཐོབ་པ་མི་སྲིད་པའི་ཕྱིར་ཞེ་ན་སྐྱོན་མེད་དེ། དེ་དག་སངས་རྒྱས་ལས་ཆོས་ཐོས་པའི་ཚེ་དེ་ལ་རང་རྒྱལ་གྱི་མྱང་འདས་མི་འཐོབ་ཀྱང་། ཐོས་པའི་དོན་དེ་ཉིད་ཉན་བསམས་བསྒོམས་པས་སྐྱེ་བ་གཞན་དུ་རང་རྒྱལ་གྱི་མྱང་འདས་ངེས་པར་འཐོབ་པའི་ཕྱིར་ཏེ། དཔེར་ན། མྱོང་ངེས་ཀྱི་ལས་དེ་གསོག་པའི་ཚེ་འདི་ལ་འབྲས་བུ་མི་མྱོང་ཡང་། སྐྱེ་བ་གཞན་དུ་ངེས་པར་མྱོང་བར་འགྱུར་བ་བཞིན་ཡིན་པའི་ཕྱིར་ཏེ། བཞི་བརྒྱ་པ་ལས། དེ་ཉིད་ཤེས་པས་གལ་ཏེ་འདིར། །མྱ་ངན་འདས་པ་མ་ཐོབ་ཀྱང་། །སྐྱེ་བ་གཞན་དུ་འབད་མེད་པར། །ངེས་པར་ཐོབ་འགྱུར་ལས་བཞིན་ནོ། །ཞེས་དང་། དབུ་མ་ལས་ཀྱང་། རྫོགས་སངས་རྒྱས་རྣམས་མ་བྱུང་ཞིང་། །ཉན་ཐོས་རྣམས་ཀྱང་ཟད་པ་ན། །རང་སངས་རྒྱས་ཀྱི་ཡེ་ཤེས་ནི། །རྟེན་པ་མེད་པར་རབ་ཏུ་འབྱུང་། །ཞེས་གསུངས་སོ། །སངས་རྒྱས་བྱང་སེམས་ལས་འཁྲུངས་པར་གསུངས་པ་དེ་ལ་རྩོད་ལན་ནི། །སངས་འཕགས་རྣམས་བྱང་སེམས་ལས་འཁྲུངས་པར་བཤད་པ་མི་འཐད་དེ། བྱང་སེམས་རྣམས་སངས་རྒྱས་ཀྱིས་ཉེ་བར་བསྟན་པ་ལས་སྐྱེས་པས་རྒྱལ་བའི་སྲས་ཞེས་བརྗོད་པའི་ཕྱིར་ཞེ་ན་མ་ཁྱབ་སྟེ། བྱང་སེམས་རྣམས་རྒྱལ་བ་གང་ཡང་རུང་བ་ཞིག་གིས་སྲས་ཡིན་མོད་ཀྱང་། རྒྱལ་བ་དེ་རང་གི་སྲས་སུ་གྱུར་པའི་བྱང་སེམས་དེ་ལས་འཁྲུངས་པ་མིན་གྱི། རང་དང་རྒྱུད་གཅིག་པའི་བྱང་སེམས་ཀྱིས་ཉེར་ལེན་དང་། རྒྱུད་ཐ་དད་པའི་བྱང་སེམས་གཞན་ཞིག་གིས་ལྷན་ཅིག་བྱེད་རྐྱེན་བྱས་པའི་སྒོ་ནས་འཁྲུངས་པ་ཡིན་པའི་ཕྱིར་རོ། ། བྱང་སེམས་རྣམས་སངས་རྒྱས་ཀྱི་རྒྱུའི་གཙོ་བོ་ཡིན་པས་སངས་རྒྱས་རྣམས་ཀྱིས་བྱང་སེམས་ལ་བསྔགས་པ་ཆེར་མཛད་ཅིང་། དེའི་དགོས་པ་བཞི་ཡོད་དེ། སངས་རྒྱས་ཀྱི་རྒྱུ་ཕུན་ཚོགས་ཤིན་ཏུ་གཅེས་པ་ཡིན་པ་དང་། རྒྱུ་བྱང་སེམས་ལ་མཆོད་པས་འབྲས་བུ་སངས་རྒྱས་ལ་དོན་གྱིས་མཆོད་པར་འགྱུར་བ་དང་། སྨན་གྱི་ལྗོན་ཤིང་གི་མྱུ་གུ་ལྟར་བྱང་སེམས་ལས་དང་པོ་བ་ལ་ཡང་གཅེས་སྤྲས་སུ་བྱས་ཏེ་འབད་པ་ཆེན་པོས་སྐྱོང་དགོས་པར་བསྟན་པ་དང་། དུས་དེར་འཁོར་དུ་ཉེ་བའི་གདུལ་བྱ་རྣམས་ཐེག་ཆེན་ལ་སྦྱར་བར་བྱ་བའི་དགོས་པ་ཡོད་པའི་ཕྱིར་རོ། །བྱེ་སྨྲས་སངས་རྒྱས་ལས་བྱང་སེམས་ལ་བསྔགས་པ་ཆེར་མཛད་པས་ཐེག་ཆེན་བཀའ་མ་ཡིན་པར་སྒྲུབ་པ་དང་། དེ་ལ་ལན་བཏབ་ཚུལ་རྣམས་རྟོག་གེ་འབར་བར་བལྟ་བར་བྱའོ། ། སངས་རྒྱས་ལས་བྱང་སེམས་ལ་བསྔགས་པ་ཆེ་བར་མཛད་པ་དང་། སངས་རྒྱས་རྣམས་བྱང་སེམས་ལས་འཁྲུངས་པར་ལུང་གིས་སྒྲུབ་པ་ནི། དཀོན་བརྩེགས་ལས། འོད་སྲུངས་འདི་ལྟ་སྟེ། དཔེར་ན་ཟླ་བ་ཚེས་པ་ལ་ཕྱག་འཚལ་བ་ལྟར་ཉ་བ་ལ་མ་ཡིན་ནོ། །འོད་སྲུངས་དེ་བཞིན་དུ་གང་དག་ང་ལ་རབ་ཏུ་དད་པ་དེ་དག་གིས། བྱང་ཆུབ་སེམས་དཔའ་རྣམས་ལ་ཕྱག་བྱའི། དེ་བཞིན་གཤེགས་པ་རྣམས་ལ་ནི་དེ་ལྟར་མ་ཡིན་ནོ། །དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་ལས་ནི་དེ་བཞིན་གཤེགས་པ་རྣམས་འབྱུང་ངོ་། །དེ་བཞིན་གཤེགས་པ་རྣམས་ལས་ནི་ཉན་ཐོས་དང་རང་སངས་རྒྱས་ཐམས་ཅད་འབྱུང་ངོ་། །ཞེས་གསུངས་པ་ལྟ་བུའོ། ། སྙིང་རྗེའི་སེམས་དང་ཞེས་སོགས་ཀྱི་སྐབས་སུ་རྩོད་ལན་ནི། ཆོས་གསུམ་བྱང་སེམས་ཀྱི་རྒྱུར་འཇོག་པ་མི་འཐད་དེ། ཆོས་གསུམ་ལས་སྐྱེས་པའི་བྱང་སེམས་ཀྱི་མ་མཐའ་ལམ་དུ་ཞུགས་མ་ཐག་པའི་བྱང་སེམས་ལས་དང་པོ་བ་ལ་བྱེད་ན་སེམས་བསྐྱེད་དང་གཉིས་མེད་ཀྱི་བློ་དེའི་རྒྱུ་ཡིན་པ་མི་འཐད་ལ། བྱང་སེམས་ལས་དང་པོ་པ་ལ་མི་བྱེད་ན་ཟླ་ཚེས་ལྟ་བུ་དང་སྨན་གྱི་ལྗོན་ཤིང་གི་མྱུ་གུ་ལྟ་བུའི་བྱང་སེམས་སུ་བཤད་པ་དང་འགལ་བར་འགྱུར་བའི་ཕྱིར་ཞེ་ན། ཇི་སྐད་བཤད་པའི་སྐྱོན་དུ་འགྱུར་བའི་ཕྱིར་ཕྱོགས་གཉིས་པ་ཁས་མི་ལེན་ལ། ཕྱོགས་དང་པོ་ཁས་ལེན་ཀྱང་སྔར་བཀོད་པའི་སྐྱོན་ནི་མེད་དེ། བྱང་སེམས་ཀྱི་སྔོན་དུ་འགྲོ་བའི་སེམས་བསྐྱེད་ནི་སེམས་བསྐྱེད་བཅོས་མ་ཡིན་གྱི། བཅོས་མིན་གྱི་མྱོང་བ་ཐོན་པའི་སེམས་བསྐྱེད་མཚན་ཉིད་པ་མིན་པ་དང་། བྱང་སེམས་ཀྱི་སྔོན་དུ་འགྲོ་བའི་གཉིས་མེད་ཀྱི་བློ་ནི་གཉིས་སྣང་མེད་པའི་བློ་མིན་གྱི། མཐའ་གཉིས་དང་བྲལ་བའི་ཤེས་རབ་ལ་བྱེད་པས། དེ་གཉིས་བྱང་སེམས་ཀྱི་སྔོན་དུ་འོང་བ་མི་འགལ་བའི་ཕྱིར་རོ། ། གཉིས་པ་ནི། དང་པོར་ང་ཞེས་བདག་ལ་ཞེན་གྱུར་ཅིང་། །ཞེས་པ་ནས། གཡོ་དང་རང་བཞིན་ཉིད་ཀྱིས་སྟོང་པར་མཐོང་བ་ཡི། །ཞེས་ཚིགས་བཅད་ཕྱེད་དང་གཉིས་བྱུང་། སེམས་ཅན་འདི་རྣམས་ནི་དང་པོར་ངར་འཛིན་པའི་འཇིག་ལྟས་བདག་རང་བཞིན་གྱིས་ཡོད་དོ་སྙམ་ནས། ང་ཞེས་པའི་དོན་དེ་ལ་བདེན་པར་ཞེན་པར་བྱེད་དོ། །དེའི་འོག་ཏུ་ང་ཡིར་འཛིན་པའི་འཇིག་ལྟས་གཟུགས་དང་མིག་ལ་སོགས་པའི་དངོས་པོ་ལ་འདི་ནི་བདག་གིའོ་ཞེས་བདག་གི་བ་ལ་བདེན་པར་ཆགས་པ་བསྐྱེད་པས། ཟོ་ཆུན་འཕྲུལ་འཁོར་འཕྱན་པ་སྟེ་འཁོར་བ་ལྟར། རང་དབང་མེད་པར་འཁོར་བའི་འགྲོ་བ་ལ་སྙིང་རྗེེར་གྱུར་པ་གང་ཡིན་པ་དེ་ལ་འདུད་དོ་ཞེས་པ་ནི། སེམས་ཅན་ལ་དམིགས་པའི་སྙིང་རྗེ་ལ་ཕྱག་འཚལ་བའི་དོན་ནོ། ། སེམས་ཅན་འདི་རྣམས་ལས་ཉོན་གྱི་ཐག་པས་ཆེས་དམ་དུ་བསྡམས་ཤིང་། རྣམ་པར་ཤེས་པའི་སྐོར་མཁན་གྱིས། འཁོར་བའི་ཁྲོན་པ་ཆེན་པོར། གྱེན་དང་ཐུར་དུ་འགྲོ་བ་ལ་འབད་རྩོལ་དགོས་མི་དགོས་པ་དང་། ཀུན་ཉོན་གསུམ་གྱི་སྔ་ཕྱིའི་གོ་རིམ་མ་ངེས་པར། སྡུག་བསྔལ་གསུམ་གྱིས་གཅོག་པ་ནི། ཟོ་ཆུན་གྱི་རྒྱུད་མོ་དང་འདྲ་བར་བསྟན་ཏོ། །འགྲོ་བ་རླུང་གིས་གཡོ་བའི་ཆུའི་ནང་གི་ཟླ་བ་ལྟར་གཡོ་བ་སྟེ་སྐད་ཅིག་གིས་འཇིག་པར་མཐོང་ནས། དེ་ལ་སྙིང་རྗེར་གྱུར་པ་གང་ཡིན་པ་དེ་ལ་འདུད་དོ་ཞེས་པ་དང་སྦྱར་བ་ནི་ཆོས་ལ་དམིགས་པའི་སྙིང་རྗེ་ལ་ཕྱག་འཚལ་བའོ། །དེ་བཞིན་དུ་འགྲོ་བ་ཆུའི་ནང་གི་ཟླ་གཟུགས་ལྟར་རང་བཞིན་གྱིས་གྲུབ་པར་སྣང་ཡང་དེས་སྟོང་པར་མཐོང་ནས། དེ་ལ་སྙིང་རྗེར་གྱུར་པ་ལ་འདུད་དོ་ཞེས་པ་དང་སྦྱར་བ་ནི་དམིགས་པ་མེད་པའི་སྙིང་རྗེ་ལ་ཕྱག་འཚལ་བའོ། ། མི་རྟག་པ་དང་བདག་མེད་ཕྲ་རགས་གང་གིས་ཀྱང་ཁྱད་པར་དུ་མ་བྱས་པའི་སེམས་ཅན་ལ་དམིགས་པའི་སྙིང་རྗེ་དེ། སེམས་ཅན་ལ་དམིགས་པའི་སྙིང་རྗེའི་མཚན་ཉིད། དབྱེ་ན། གང་གིས་ཀྱང་ཁྱད་པར་དུ་མ་བྱས་པའི་སེམས་ཅན་ཙམ་ལ་དམིགས་པའི་དེ་དང་། རྟག་པས་ཁྱད་པར་དུ་བྱས་པའི་སེམས་ཅན་ལ་དམིགས་པའི་དེ་དང་། རང་སྐྱ་ཐུབ་པའི་རྫས་ཡོད་ཀྱིས་ཁྱད་པར་དུ་བྱས་པའི་སེམས་ཅན་ལ་དམིགས་པའི་དེ་དང་། བདེན་གྲུབ་ཀྱིས་ཁྱད་པར་དུ་བྱས་པའི་སེམས་ཅན་ལ་དམིགས་པའི་དེ་སོགས་ཡོད་དོ། །ས་མཚམས་ནི། ལམ་མ་ཞུགས་ནས་ས་བདུན་པའི་བར་རོ། །མི་རྟག་པ་དང་བདག་མེད་རགས་པ་གང་རུང་གིས་ཁྱད་པར་དུ་བྱས་པའི་སེམས་ཅན་ལ་དམིགས་པའི་སྙིང་རྗེ་དེ། ཆོས་ལ་དམིགས་པའི་སྙིང་རྗེའི་མཚན་ཉིད། ས་མཚམས་ནི། ལམ་མ་ཞུགས་ནས་སངས་རྒྱས་ཀྱི་སའི་བར་རོ། །བདེན་མེད་ཀྱིས་ཁྱད་པར་དུ་བྱས་པའི་སེམས་ཅན་ལ་དམིགས་པའི་སྙིང་རྗེ་དེ། དམིགས་མེད་ལ་དམིགས་པའི་སྙིང་རྗེའི་མཚན་ཉིད། ས་མཚམས་ནི། ལམ་མ་ཞུགས་ནས་སངས་རྒྱས་ཀྱི་བར་རོ། ། གཉིས་པ་ལ་གཉིས། རྒྱུའི་ས་དང་། འབྲས་བུའི་སའོ། །དང་པོ་ལ་གཉིས། ས་སོ་སོའི་རྣམ་བཞག ས་བཅུའི་ཡོན་ཏན་བསྟན་པའོ། །དང་པོ་ལ་གསུམ། རབ་དགའ་སོགས་ས་ལྔ་བཤད་པ་དང་། ས་དྲུག་པ་མངོན་དུ་གྱུར་པ་བཤད་པ་དང་། རིང་དུ་སོང་བ་སོགས་ས་བཞི་བཤད་པའོ། །དང་པོ་ལ་ལྔ་ལས། དང་པོ་རབ་ཏུ་དགའ་བ་ལ་གསུམ། སའི་ངོ་བོ་མདོར་བསྟན། སའི་ཡོན་ཏན་རྒྱས་པར་བཤད། མཇུག་བསྡུ་བའོ། །དང་པོ་ནི། རྒྱལ་བའི་སྲས་པོ་འདི་ཡི་སེམས་གང་འགྲོ་བ་རྣམས། ཞེས་པ་ནས། རབ་ཏུ་གནས་པ་དེ་ནི་དང་པོ་ཞེས་བྱའོ། །ཞེས་ཚིགས་བཅད་གཅིག་བྱུང་། རྒྱལ་བའི་སྲས་པོ་རང་བཞིན་གྱིས་མེད་པ་སྙིང་རྗེའི་དམིགས་ཡུལ་གྱི་ཁྱད་པར་དུ་བཟུང་བ་འདི་ཡི་སེམས་གང་འགྲོ་བ་རྣམས། རྣམ་པར་གྲོལ་བར་བྱ་བའི་ཕྱིར་དུ་སྙིང་རྗེ་ཆེན་པོའི་གཞན་དབང་དུ་གྱུར་ཅིང་། བྱང་སེམས་ཀུན་ཏུ་བཟང་པོའི་སྨོན་ལམ་གྱིས་དགེ་བ་རྣམས་རབ་ཏུ་བསྔོས་པ། རབ་ཏུ་དགའ་བ་ཞེས་པའི་མིང་ཅན་གྱི་ཟག་མེད་ཀྱི་ཡེ་ཤེས། ཡོན་ཏན་གྱི་གྲངས་ལ་སོགས་པའི་ཁྱད་པར་བཞིས་ཉེ་བར་མཚོན་པ་ལ་རབ་ཏུ་གནས་པའི་བྱང་སེམས་ཀྱི་དོན་དམ་པའི་སེམས་དེ་ནི་འཇིག་རྟེན་ལས་འདས་པའི་སེམས་དང་པོ་ཞེས་བྱའོ། ། དོན་དམ་པའི་ས་བཅུ་ག་ལ་དམིགས་རྣམ་མི་འདྲ་བའི་ཁྱད་པར་མེད་ཀྱང་། ཡོན་ཏན་གྱི་གྲངས་གོང་ནས་གོང་དུ་འཕེལ་བ་དང་། དྲི་མ་སྦྱོང་བ་དང་ལམ་བགྲོད་པའི་སྟོབས་གོང་ནས་གོང་དུ་འཕེལ་བ་དང་། ཕར་ཕྱིན་ལྷག་པ་དང་། རྣམ་སྨིན་གྱི་སྐྱེ་བ་གོང་ནས་གོང་དུ་འཕེལ་བ་སྟེ་ཁྱད་པར་མི་འདྲ་བ་བཞིས་ས་སོ་སོར་འཇོག་པར་བསྟན་ནོ། །གཉིས་པ་ལ་གསུམ། རང་རྒྱུད་མཛེས་པར་བྱེད་པའི་ཡོན་ཏན། གཞན་རྒྱུད་ཟིལ་གྱིས་གནོན་པའི་ཡོན་ཏན། ས་དང་པོར་ལྷག་པའི་ཡོན་ཏན་གཞན་བསྟན་པའོ། །དང་པོ་ལ་གཉིས། ཡོན་ཏན་སོ་སོར་ཕྱེ་སྟེ་བཤད་པ་དང་། ཡོན་ཏན་མདོར་བསྡུས་ཏེ་བསྟན་པའོ། །དང་པོ་ལ་གསུམ། དོན་ལྡན་གྱི་མཚན་འཐོབ་པའི་ཡོན་ཏན། །རིགས་སུ་སྐྱེ་བ་སོགས་བཞིའི་ཡོན་ཏན། ས་གོང་མ་གནོན་པ་སོགས་གསུམ་གྱི་ཡོན་ཏན་ནོ། །དང་པོ་ནི། དེ་ནས་བཟུང་སྟེ་དེ་ནི་ཐོབ་པར་གྱུར་པ་ཡིས། །བྱང་ཆུབ་སེམས་དཔའ་ཞེས་བྱའི་སྒྲ་ཉིད་ཀྱིས་བསྙད་དོ། །ཞེས་གསུངས། ས་དང་པོ་ལ་ཞུགས་པ་དེ་ནས་བཟུང་སྟེ་བྱང་སེམས་དེ་ནི་དོན་དམ་པའི་སེམས་དེ་ཐོབ་པར་གྱུར་པ་ཡིས། སོ་སྐྱེའི་ས་ལས་འདས་པའི་སྐབས་སུ་དོན་དམ་པའི་བྱང་ཆུབ་སེམས་དཔའ་ཞེས་བྱ་བའི་སྒྲ་ཉིད་ཀྱིས་བསྙད་པར་བྱ་བ་ཡིན་གྱི། དེ་དང་མི་མཐུན་པའི་རྣམ་པ་གཞན་གྱིས་བརྗོད་པར་མི་བྱ་སྟེ། དེའི་ཚེ་དེ་བྱང་སེམས་འཕགས་པ་ཡིན་པའི་ཕྱིར་རོ། ། གཉིས་པ་ནི། འདི་ནི་དེ་བཞིན་གཤེགས་པ་རྣམས་ཀྱི་རིགས་སུའང་སྐྱེས་པ་སྟེ། ཞེས་པ་ནས། འཇིག་རྟེན་ཁམས་བརྒྱ་ཀུན་ནས་གཡོ་བར་ནུས་པར་གྱུར་པའང་ཡིན། ཞེས་ཚིགས་བཅད་གཅིག་བྱུང་། གཞན་ཡང་ས་དང་པོ་ལ་གནས་པ་འདི་ནི་སོ་སྐྱེ་དང་ཉན་རང་གི་ས་ལས་འདས་ཤིང་། སངས་རྒྱས་ཀྱི་སའི་རྗེས་སུ་འགྲོ་བར་ངེས་པའི་ལམ་རྒྱུད་ལ་སྐྱེས་པའི་ཕྱིར་དེ་བཞིན་གཤེགས་པའི་རིགས་སུའང་སྐྱེས་པ་སྟེ། རང་གི་ལམ་དུ་རིགས་ངེས་པ་ཡིན་ནོ། །འདི་ནི་གང་ཟག་གི་བདག་མེད་མངོན་སུམ་དུ་མཐོང་བས། མཐོང་སྤང་གི་ཕྲ་རྒྱས་ཀུན་ཏུ་སྦྱོར་བ་གསུམ་སྤངས་པ་ཡིན་ནོ། ། བྱང་ཆུབ་སེམས་དཔའ་འདི་ནི། རིགས་ངེས་པ་ལ་ཞུགས་པས། དེའི་ཡོན་ཏན་ཐོབ་པ་དང་། སའི་སྤང་བྱའི་སྐྱོན་དང་བྲལ་བས་ཐུན་མོང་མ་ཡིན་པའི་དགའ་བ་སྐྱེས་པས་དགའ་བ་མཆོག་ཏུ་གྱུར་བ་འཆང་བ་ཡང་ཡིན་ནོ། །འཇིག་རྟེན་གྱི་ཁམས་མི་གཅིག་པ་བརྒྱ་ཀུན་ནས་གཡོ་བར་གྱུར་པའང་ཡིན་ནོ། །གསུམ་པ་ནི། ས་ནས་སར་གནོན་བྱེད་ཅིང་གོང་མར་རབ་ཏུ་འགྲོ་བར་འགྱུར། །ཞེས་སོགས་རྐང་པ་གསུམ་བྱུང་། ས་དང་པོ་ནས་ས་གཉིས་པར་གནོན་པར་བྱེད་པ་ལ་སྤྲོ་བ་ཆེ་ཞིང་། ས་གོང་མར་རབ་ཏུ་འགྲོ་བར་འགྱུར་རོ། །ས་དང་པོ་ཐོབ་པ་དེའི་ཚེ་བྱང་སེམས་འདིའི་ངན་འགྲོར་འགྲོ་བའི་ལམ་རྣམས་མཐའ་དག་འགག་པ་སྟེ་ཟད་པར་འགྱུར་རོ། །བཟོད་པ་ནས་ལས་དབང་གིས་ངན་སོང་དུ་མི་སྐྱེ་བ་ནི་རྐྱེན་མ་ཚང་བས་ཡིན་ལ། འདིར་ནི་ས་བོན་བཅོམ་པ་ཡིན་ནོ། །དེའི་ཚེ་བྱང་སེམས་འདིས་སོ་སོ་སྐྱེ་བོའི་ས་སྟེ་གནས་སྐབས་ཐམས་ཅད་ཟད་དོ། ། གཉིས་པ་ནི། འདི་ནི་འཕགས་པ་བརྒྱད་པ་ཇི་ལྟ་དེ་ལྟར་ཉེ་བར་བསྟན། །ཞེས་གསུངས། འཕགས་པ་བརྒྱད་པ་རྒྱུན་ཞུགས་ཞུགས་པ་ལ། འཕགས་པའི་ཆོས་ཐོབ་པ་ལས་རང་དང་རྗེས་སུ་མཐུན་པའི་སྤངས་རྟོགས་ཀྱི་ཡོན་ཏན་འབྱུང་བར་འགྱུར་བ་བཞིན་དུ། བྱང་སེམས་འདི་ཡང་ས་དང་པོ་ཐོབ་པ་ལས་སྤངས་རྟོགས་ཀྱི་ཡོན་ཏན་འབྱུང་བ་འཕགས་པ་བརྒྱད་པ་ཇི་ལྟ་བ་དེ་ལྟར་ཉེ་བར་བསྟན་ནོ། ། གཉིས་པ་ནི། རྫོགས་པའི་བྱང་ཆུབ་སེམས་ལྟ་དང་པོ་ལ་གནས་ཀྱང་། །ཞེས་པ་ནས། དེ་ནི་རིང་སུ་སོང་བར་བློ་ཡང་ལྷག་པར་འགྱུར། །ཞེས་ཚིགས་བཅད་གཅིག་བྱུང་། རྫོགས་པའི་བྱང་ཆུབ་ཀྱི་སེམས་ལྟ་གཉིས་པ་སོགས་སུ་མ་ཟད། སེམས་དང་པོ་རབ་ཏུ་དགའ་བ་ལ་གནས་པས་ཀྱང་། ཐུབ་པའི་དབང་པོའི་གསུང་ལས་སྐྱེས་པ་ཉན་ཐོས་དང་བཅས་པའི་རང་སངས་རྒྱས་རྣམས་ནི། ཀུན་རྫོབ་བྱང་ཆུབ་ཀྱི་སེམས་དང་སྙིང་རྗེའི་བསོད་ནམས་དག་གི་དབང་གིས་ཕམ་པར་བྱས་པ་སྟེ་ཟིལ་གྱིས་མནན་ནས། དེ་དག་ལས་བསོད་ནམས་རྣམ་པར་འཕེལ་བར་འགྱུར་པ་ཡིན་ཏེ། བྱམས་པའི་རྣམ་ཐར་ལས་རྒྱལ་པོའི་བུ་སྐྱེས་ནས་རིང་པོ་མ་ལོོན་པ་དང་། མཁའ་ལྡིང་གི་ཕྲུ་གུ་སྐྱེས་ནས་རིང་པོ་མ་ལོན་པ་ལྟ་བུའི་བྱང་ཆུབ་སེམས་དཔའ་གཉིས་པོས་ཉན་ཐོས་དང་རང་སངས་རྒྱས་ཐམས་ཅད་རིགས་ཀྱི་སྒོ་ནས་ཟིལ་གྱིས་གནོན་པར་གསུངས་པ་གང་ཞིག །འདི་ནི་རྩ་བར་དེ་བཞིན་གཤེགས་པའི་རིགས་སུ་སྐྱེས་པ་ས་དང་པོ་ནས་ཡིན་པར་གསུངས་པ་དང་དཔེ་སོ་སོ་བ་ཙམ་མ་གཏོགས་པ་དོན་གཅིག་པའི་ཕྱིར་དང་། རྫོགས་པའི་བྱང་ཆུབ་ཅེས་སོགས་ཀྱི་རྐང་པ་གསུམ་ནི་བྱམས་པའི་རྣམ་ཐར་གྱི་ལུང་དེའི་དོན་བསྡུས་པའི་ཕྱིར་རོ། །བྱང་སེམས་སོ་སྐྱེ་ཡང་ཀུན་རྫོབ་སེམས་བསྐྱེད་ཀྱི་སྒོ་ནས་ཉན་རང་ཟིལ་གྱིས་གནོན་པ་ཡིན་ཏེ། རྡོ་རྗེ་རིན་པོ་ཆེ་ནི་ཆག་ཀྱང་གསེར་གྱི་རྒྱན་ཐམས་ཅད་ཟིལ་གྱིས་གནོན་པ་བཞིན་དུ། བྱང་ཆུབ་ཀྱི་སེམས་དེ་སྤྱོད་པ་དང་བྲལ་ཡང་ཉན་རང་གི་ཡོན་ཏན་ཐམས་ཅད་ཟིལ་གྱིས་གནོན་པར་གསུངས་པ་གང་ཞིག ས་ཐོབ་པ་ལ་སེམས་བསྐྱེད་སྤྱོད་པ་དང་བྲལ་བ་མི་སྲིད་པའི་ཕྱིར་རོ། ། བྱང་སེམས་ས་དང་པོ་བ་དེ་ནི། ས་རིང་དུ་སོང་བར་སོན་པ་ན་ཀུན་རྫོབ་བྱང་ཆུབ་ཀྱི་སེམས་ཀྱིས་ཟིལ་གྱིས་གནོན་པར་མ་ཟད། དོན་དམ་པའི་སེམས་བསྐྱེད་ཀྱི་བློའི་སྟོབས་ཀྱིས་ཀྱང་། ཉན་རང་རྣམས་ལྷག་པར་ཏེ་ཟིལ་གྱིས་གནོན་པར་འགྱུར་ཏེ། ས་བདུན་པའི་སྐབས་སུ་འཆད་པ་ལྟར་སེམས་ཀྱི་སྐད་ཅིག་རེ་རེ་ལ་འགོག་པ་ཡང་དག་པའི་མཐའ་ལ་འཇུག་ལྡང་བྱེད་པ་ས་འདི་ནས་ནུས་ལ། ས་དྲུག་པ་མན་ཆད་དུ་མི་ནུས་པར་གསུངས་པའི་ཕྱིར་རོ། ། ས་དྲུག་པ་མན་ཆད་དུ་རྟོགས་པའི་སྒོ་ནས་ཉན་རང་ཟིལ་གྱིས་མི་གནོན་པར་གསུངས་པ་འདི་ལས་ནི། ཉན་རང་རྣམས་ལ་ཡང་ཆོས་རང་བཞིན་མེད་པར་ཤེས་པ་ཡོད་པར་གསལ་བར་ངེས་ཏེ། ཉན་རང་ལ་ཤེས་རབ་དེ་མེད་ན། ས་དང་པོ་བས་ཀྱང་རྟོགས་པའི་སྒོ་ནས་ཉན་རང་དགྲ་བཅོམ་པ་རྣམས་ཟིལ་གྱིས་གནོན་པར་འགྱུར་ཏེ། ཉན་རང་རྣམས་ལ་ཆོས་རང་བཞིན་མེད་པར་ཤེས་པ་མེད་པའི་ཕྱིར། འཇིག་རྟེན་པའི་ལམ་གྱིས་ཅི་ཡང་མེད་མན་ཆད་ལ་ཆགས་པ་དང་བྲལ་བའི་དྲང་སྲོང་བཞིན། ཉན་རང་དགྲ་བཅོམ་པ་རྣམས་ཁམས་གསུམ་གའི་ཉོན་མོངས་ས་བོན་དང་བཅས་པ་སྤངས་པར་མི་འགྱུར་ཏེ། སྟོང་ཉིད་ལེགས་པར་རྟོགས་ནས་གོམས་པ་མེད་པའི་ཕྱིར། ཆགས་བྲལ་གྱི་ཕྱི་རོལ་པ་བཞིན། དེ་དག་གང་ཟག་གི་བདག་མེད་མཚན་ཉིད་རྫོགས་པ་མ་རྟོགས་པར་འགྱུར་ཏེ། ཕུང་པོ་བདེན་པར་འཛིན་པའི་བློའི་ཞེན་ཡུལ་སུན་མ་བྱུང་བའི་ཕྱིར་རོ། །ཞེས་པའི་རིགས་པ་གསུམ་གྱིས་སྒྲུབ་པའོ། །འདིའི་རིགས་པ་གཉིས་པ་ལ། རང་རྒྱུད་པ་སོགས་ན་རེ། ཁམས་གསུམ་གའི་ཉོན་མོངས་ས་བོན་དང་བཅས་པ་སྤོང་བ་ལ་རང་བཞིན་མེད་པའི་སྟོང་ཉིད་རྟོགས་མི་དགོས་ཏེ། གང་ཟག་རང་སྐྱ་ཐུབ་པའི་རྫས་ཡོད་ཕུང་པོ་དང་ངོ་བོ་གཅིག་ཏུ་མེད་པ་དང་། དེ་ལས་ཐ་དད་པས་སྟོང་པའི་སྟོང་བདག་མེད་མངོན་སུམ་དུ་རྟོགས་པ་དང་། མཐོང་ཟིན་རྒྱུན་ལྡན་དུ་བསྒོམས་པའི་ལམ་གྱིས་ཁམས་གསུམ་གའི་ཉོན་མོངས་ཀུན་བཏགས་དང་། ལྷན་སྐྱེས་ས་བོན་དང་བཅས་པ་རིམ་བཞིན་སྤོང་ནུས་པའི་ཕྱིར། ཞེས་ཟེར་ན། རྟགས་མ་གྲུབ་སྟེ། དེ་འདྲ་བའི་ལམ་གཉིས་ཀྱིས་མངོན་པ་གོང་འོག་ནས་གསུངས་པ་ལྟར་གྱི་དམིགས་རྣམ་ཅན་གྱི་ཉོན་མོངས་ཀུན་བཏགས་དང་། ལྷན་སྐྱེས་མངོན་གྱུར་པ་རེ་ཞིག་སྤོང་ནུས་ཀྱང་། དེ་དག་གི་ས་བོན་སྤོང་མི་ནུས་ལ། བདེན་འཛིན་གྱི་མ་རིག་པ་དང་། དེའི་དབང་དུ་བྱས་པའི་ལྟ་བ་དང་ལྟ་མིན་གྱི་ཉོན་མོངས་རྣམས་མངོན་གྱུར་ཙམ་ཡང་སྤོང་མི་ནུས་པའི་ཕྱིར་དང་། དེས་ན་ལམ་དེ་ཙམ་གྱིས་དགྲ་བཅོམ་པ་ཐོབ་པ་ལྟ་ཞོག་འཕགས་ལམ་ཙམ་ཡང་ཐོབ་མི་ནུས་པའི་ཕྱིར་རོ། ། དེའི་ཕྱིར་ལམ་དེས་དགྲ་བཅོམ་པ་འཐོབ་པར་བཤད་པ་ནི་དྲང་དོན་དུ་འགྲེལ་པའི་ལུགས་ཡིན་ཏེ། དཔེར་ན་སེམས་ཙམ་པས་རྡུལ་ཆ་མེད་དང་། དེ་བསགས་པའི་ཕྱི་དོན་དང་། དེ་ལས་རྫས་ཐ་དད་པའི་འཛིན་པ་གཉིས་བཀག་པ་དེ་མངོན་སུམ་དུ་རྟོགས་པ་དང་། མཐོང་ཟིན་རྒྱུན་ལྡན་དུ་བསྒོམ་པའི་ལམ་གྱིས་ས་བཅུ་དང་། ལམ་ཕྱི་མ་གསུམ་བགྲོད་པར་བཤད་པ་རྣམས་དབུ་མ་པས་དྲང་དོན་དུ་འགྲེལ་པ་བཞིན་ནོ། ། ལུགས་འདི་ནི་རྒྱལ་སྲས་ཞི་བ་ལྷ་ཡང་བཞེད་དེ། སྤྱོད་འཇུག་ལས། བདེན་པ་མཐོང་བས་གྲོལ་འགྱུར་གྱི། །སྟོང་ཉིད་མཐོང་བས་ཅི་ཞིག་བྱ། །ཞེས་སྔར་བཞིན་རྩོད་པའི་ལན་དུ། གང་ཕྱིར་ལུང་ལས་ལམ་འདི་ནི། །མེད་པར་བྱང་ཆུབ་མེད་པར་གསུངས།། ཞེས་ཡུམ་གྱི་མདོ་ལས་རང་བཞིན་གྱིས་སྟོང་པར་རྟོགས་པའི་ལམ་མེད་པར་བྱང་ཆུབ་གསུམ་གང་ཡང་ཐོབ་པ་མེད་པར་གསུངས་པར་བཞེད་དོ། ། གཞན་ཡང་། བསྟན་རྩ་དགེ་སློང་ཉིད་ཡིན་ན། །དགེ་སློང་ཉིད་ཀྱང་དཀའ་བར་གནས། །སེམས་ནི་དམིགས་དང་བཅས་རྣམས་ཀྱིས། །མྱ་ངན་འདས་པའང་དཀའ་བར་གནས། །ཞེས་བདེན་འཛིན་གྱི་དམིགས་པ་དང་བཅས་པའི་ལམ་གྱིས་མྱང་འདས་མི་འཐོབ་པར་གསུངས་ཤིང་། ཉོན་མོངས་སྤངས་པས་གྲོལ་ན་དེའི། །དེ་མ་ཐག་ཏུ་དེར་འགྱུར་རོ། །ཉོན་མོངས་མེད་ཀྱང་དེ་དག་ལ། །ལས་ཀྱི་ནུས་པ་མཐོང་བ་ཡིན། །ཞེས་སྔར་བཤད་པའི་ལམ་གྱིས་མངོན་པ་གོང་འོག་ནས་བཤད་པའི་ཉོན་མོངས་མངོན་གྱུར་པ་རེ་ཞིག་སྤངས་པས་ཟག་པ་ཟད་པའི་གྲོལ་བ་ཐོབ་པར་འཇོག་ན། དེ་འདྲ་བའི་ཉོན་མོངས་མངོན་གྱུར་ཙམ་རེ་ཞིག་སྤངས་པ་དེའི་དེ་མ་ཐག་ཏུ་མྱང་འདས་ཐོབ་པར་འགྱུར་རོ། །དེ་འདོད་པར་མི་ནུས་ཏེ། དེ་ལ་དེ་འདྲ་བའི་ཉོན་མོངས་མངོན་གྱུར་པ་རེ་ཞིག་མེད་ཀྱང་། ལས་ཀྱི་དབང་གིས་ཡང་སྲིད་ཕྱི་མ་འཕེན་པའི་ནུས་པ་ཡོད་པར་མཐོང་བས་སོ། །ཞེས་བཞེད་དོ། ། རེ་ཞིག་ཉེར་ལེན་སྲེད་པ་ནི། །མེད་ཅེས་ངེས་པ་ཉིད་ཅེ་ན།། སྲེད་འདི་ཉོན་མོངས་ཅན་མིན་ཡང་། །ཀུན་རྨོངས་བཞིན་དུ་ཅི་སྟེ་མེད། །ཚོར་བའི་རྐྱེན་གྱིས་སྲེད་པ་ཡིན། །ཚོར་བ་དེ་དག་ལ་ཡང་ཡོད། །ཅེས་ཡང་སྲིད་ལེན་པའི་སྲེད་པ་ལམ་དེས་ཟད་པར་བྱེད་པས། ལས་ཀྱི་དབང་གིས་ཡང་སྲིད་ཕྱི་མ་མི་ལེན་པར་ངེས་པ་ཉིད་དོ་ཞེ་ན། གང་ཟག་ངོ་བོ་ཉིད་ཀྱིས་གྲུབ་པར་འཛིན་པའི་འཇིག་ལྟས་དྲངས་པའི་སྲེད་པ་འདི་ནི་མངོན་པ་ནས་བཤད་པ་ལྟར་གྱི་ཉོན་མོངས་ཅན་མིན་ཡང་། ཕ་རོལ་པོས་ཀུན་རྨོངས་མ་རིག་པ་ལ་མངོན་པ་ནས་བཤད་པ་ལྟར་གྱི་ཉོན་མོངས་ཅན་དང་། ཉོན་མོངས་ཅན་མ་ཡིན་པ་གཉིས་འདོད་པ་བཞིན་དུ། སྲེད་པ་ལ་ཡང་མངོན་པ་ནས་བཤད་པ་ལྟར་གྱི་ཉོན་མོངས་ཅན་དང་ཉོན་མོངས་ཅན་མ་ཡིན་པ་གཉིས་ཅི་སྟེ་མེད་དེ། བདེན་པར་ཞེན་པའི་ཚོར་བའི་རྐྱེན་གྱིས་སྲེད་པ་འདྲེན་པ་ཡིན་ལ། བདེན་པར་ཞེན་པའི་ཚོར་བ་ནི་མངོན་པ་ནས་བཤད་པའི་དགྲ་བཅོམ་པ་དེ་དག་ལ་ཡང་ཡོད་པའི་ཕྱིར་ཏེ། དེ་དག་ལ་དེ་ཁོ་ན་ཉིད་རྟོགས་པའི་ལྟ་བ་མེད་པའི་ཕྱིར་རོ། །དམིགས་པ་དང་ནི་བཅས་པའི་སེམས། །འགའ་ཞིག་ལ་ནི་གནས་པར་འགྱུར། །སྟོང་པ་ཉིད་དང་བྲལ་བའི་སེམས། །འགག་པ་སླར་ཡང་སྐྱེ་འགྱུར་ཏེ། །འདུ་ཤེས་མེད་པའི་སྙོམས་འཇུག་བཞིན། །དེས་ན་སྟོང་ཉིད་བསྒོམ་པར་བྱ། །ཞེས་སེམས་བདེན་འཛིན་གྱི་དམིགས་པ་དང་བཅས་ཤིང་། སྟོང་པ་ཉིད་རྟོགས་པ་དང་བྲལ་ན། ལམ་གཞན་བསྒོམས་པས་ཉོན་མོངས་དང་བཅས་པའི་སེམས་རེ་ཞིག་འགགས་ཀྱང་། གཏན་ནས་ལོག་པ་མིན་པས་སླར་ཡང་ཉོན་མོངས་མངོན་གྱུར་སྐྱེ་བར་འགྱུར་ཏེ། འདུ་ཤེས་མེད་པའི་སྙོམས་འཇུག་བསྒོམས་པ་བཞིན་ནོ། ། དེས་ན་ཉོན་མོངས་གཏན་དུ་སྤོང་བར་འདོད་ན་རང་བཞིན་གྱིས་མེད་པའི་སྟོང་པ་ཉིད་བསྒོམ་པར་བྱའོ། །གང་ཚེ་ཚོར་པོ་འགའ་མེད་ཅིང་། ཚོར་བའང་ཡོད་པ་མ་ཡིན་པ། །དེ་ཚེ་གནས་སྐབས་འདི་མཐོང་ནས། །སྲེད་པ་ཅིའི་ཕྱིར་ལྡོག་མི་འགྱུར། །ཞེས་ཚོར་བ་པོ་དང་ཚོར་བ་འགའ་ཡང་རང་བཞིན་གྱིས་གྲུབ་པ་མེད་པར་མཐོང་བ་གོམས་ན་སྲེད་པ་ལྡོག་པར་བསྟན་ནོ། །ཉན་རང་ལ་ཆོས་རང་བཞིན་མེད་པར་རྟོགས་པ་ཡོད་པའི་ཁུངས་བསྟན་པ་ལ། ཐེག་ཆེན་གྱི་མདོའི་ཤེས་བྱེད་ནི། ལྷག་བསམ་བསྟན་པས་ཞུས་པ་ལས། སྒྱུ་མའི་བུད་མེད་ལ་བུད་མེད་དངོས་སུ་བཟུང་ནས། དེ་ལ་མི་སྡུག་པ་དང་། མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པར་ཡིད་ལ་བགྱིད་པའི་མི་དེ་ལོག་པར་ཞུགས་པ་ཡིན་པ་ལྟར། ཕུང་པོ་བདེན་པར་བཟུང་ནས། དེ་ལ་མི་སྡུག་པ་སོགས་ལྔར་ཡིད་ལ་བྱེད་པའི་གང་ཟག་དེ་ལོག་པར་ཞུགས་པ་ཡིན་པར་གསུངས་སོ། ། བདེན་པའི་ཕུང་པོ་ལ་དམིགས་ནས་མི་སྡུག་པ་སོགས་སུ་ཡིད་ལ་བྱེད་པ་ནི་ལོག་ཤེས་ཡིན་པས་ལམ་གཏན་ནས་མིན་ལ། བདེན་མེད་མ་རྟོགས་པའི་གང་ཟག་གི་རྒྱུད་ཀྱི་ཕུང་པོ་མི་སྡུག་པ་སོགས་སུ་ཡིད་ལ་བྱེད་པའི་ལམ་འདི་ནི་ལམ་ཡིན་ཀྱང་འཁོར་བ་ལས་གྲོལ་བྱེད་ཀྱི་ལམ་མིན་པས། དེ་ཉིད་གྲོལ་ལམ་དངོས་སུ་བཟུང་ན་ལོག་པར་ཞུགས་པ་ཡིན་པར་གསུངས་སོ། ། བསམ་གཏན་དཔེ་མཁྱུད་ཀྱི་མདོ་ལས་གང་ཟག་འགའ་ཞིག་བདེན་ཞེན་དང་མ་བྲལ་བའི་ལམ་གྱིས་སྔར་བཤད་པ་ལྟར་གྱི་ཉོན་མོངས་མངོན་གྱུར་པ་རེ་ཞིག་སྤངས་པ་ན། བདག་ནི་ཟག་པ་ཐམས་ཅད་ཟད་དོ་སྙམ་པའི་བློ་སྐྱེས་ནས། འཆི་བའི་ཚེ་རང་སྐྱེ་བ་ལེན་པ་མཐོང་བ་ན། སངས་རྒྱས་ལ་ཐེ་ཚོམ་ཟོས་པའི་ཉེས་པས་དམྱལ་བར་སྐྱེ་བ་ཡོད་པར་གསུངས་སོ། །རྡོ་རྗེ་གཅོད་པ་ལས་ཀྱང་རྒྱུན་ཞུགས་ཀྱིས་བདེན་འཛིན་གྱི་ཞེན་ཡུལ་སུན་མ་ཕྱུང་བའི་དབང་གིས་བདག་གིས་རྒྱུན་ཞུགས་ཀྱི་འབྲས་བུ་ཐོབ་པོ་སྙམ་དུ་བདེན་པར་ཞེན་པ་མེད་པར་གསུངས་སོ། ། བསྟན་བཅོས་དང་ཐེག་དམན་གྱི་མདོའི་ཤེས་བྱེད་ནི། རིན་ཆེན་འཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད། །ངར་འཛིན་ཡོད་ན་ཡང་ལས་ཏེ།།དེ་ལས་ཡང་ནི་སྐྱེ་བ་ཡིན། །ལམ་གསུམ་ཐོག་མཐའ་དབུས་མེད་པ། །འཁོར་བའི་དཀྱིལ་འཁོར་མགལ་མེ་ཡི། །དཀྱིལ་འཁོར་ལྟ་བུ་ཕན་ཚུན་གྱི། །རྒྱུ་ཅན་འདི་ནི་འཁོར་བར་འགྱུར།། དེ་ནི་བདག་གཞན་གཉིས་ཀ་དང་། །དུས་གསུམ་ཉིད་དུའང་མ་ཐོབ་ཕྱིར། །ངར་འཛིན་པ་ནི་ཟད་པར་འགྱུར། །དེ་ལས་ལས་དང་སྐྱེ་བ་ཡང་། །ཞེས་ཇི་སྲིད་དུ་ཕུང་པོ་བདེན་པར་འཛིན་པ་ཡོད་པ་དེ་སྲིད་དུ་ངར་འཛིན་འཇིག་ལྟ་ཡོད་པ་དང་། ངར་འཛིན་འཇིག་ལྟའི་ཞེན་ཡུལ་མངོན་སུམ་གྱིས་སུན་མ་ཕྱིན་པར་ཡོད་ན་འཕེན་བྱེད་ཀྱི་ལས་གསར་གསོག་ཡོད་པ་དང་། དེ་ལས་ལས་དབང་གིས་འཁོར་བར་སྐྱེ་ཞིང་། ཀུན་ཉོན་གསུམ་སྔ་ཕྱིའི་རིམ་པ་མེད་པར་མགལ་མེའི་འཁོར་ལོ་བཞིན་དུ་འཁོར་བར་གསུངས་ཤིང་། རྟེན་འབྲེལ་མཐའ་བཞིར་སྐྱེ་བ་མེད་པ་དང་། དུས་གསུམ་གར་ཡང་རང་བཞིན་གྱིས་སྐྱེ་བ་མ་ཐོབ་པ་སྟེ་མེད་པར་མཐོང་ནས་གོམས་པས་ངར་འཛིན་ཟད་ནས་འཁོར་བ་ལྡོག་པར་གསུངས་སོ། ། དེའི་འོག་ཏུ་ཕུང་ཁམས་སོགས་རང་བཞིན་མེད་པར་གཏན་ལ་ཕབ་པའི་མཐར། དེ་ལྟར་ཡང་དག་ཇི་བཞིན་དུ། །འགྲོ་བ་དོན་མེད་ཤེས་ནས་ནི། །རྒྱུ་མེད་པ་ཡི་མེ་བཞིན་དུ། །གནས་མེད་ལེན་མེད་མྱ་ངན་འདའ། །ཞེས་རང་བཞིན་མེད་པའི་དེ་ཁོ་ན་ཉིད་མཐོང་ནས་མྱ་ངན་ལས་འདའ་བར་གསུངས་ཤིང་། དེ་ཡང་ཉན་རང་གི་དབང་དུ་མཛད་ནས་གསུངས་པ་ཡིན་ཏེ། ལུང་དེའི་མཇུག་ཐོགས་སུ། །དེ་ལྟར་བྱང་ཆུབ་སེམས་དཔས་ཀྱང་། །མཐོང་ནས་བྱང་ཆུབ་ངེས་པར་འདོད། །འོན་ཀྱང་དེ་ནི་སྙིང་རྗེ་ཡིས། །བྱང་ཆུབ་བར་དུ་སྲིད་མཚམས་སྦྱོར། །ཞེས་སོགས་གསུངས་པའི་ཕྱིར་རོ། །ཉན་ཐོས་ལ་བསྟན་པའི་མདོ་ལས་ཀྱང་། ཉན་ཐོས་རྣམས་ཀྱི་ཉོན་སྒྲིབ་སྤང་བར་བྱ་བའི་ཕྱིར། གཟུགས་ནི་དབུ་བ་བརྡོས་པ་འདྲ། །ཚོར་བ་ཆུ་ཡི་ཆུ་བུར་འདྲ། །འདུ་ཤེས་སྨིག་རྒྱུ་ལྟ་བུ་སྟེ། །འདུ་བྱེད་རྣམས་ནི་ཆུ་ཤིང་བཞིན། །རྣམ་པར་ཤེས་པ་སྒྱུ་མ་ལྟར། །ཉི་མའི་གཉེན་གྱིས་བཀའ་སྩལ་ཏོ། །ཞེས་དཔེ་ལྔས་འདུས་བྱས་རྣམས་རང་བཞིན་མེད་པར་གསུངས་སོ། ། ཐེག་དམན་གྱི་སྡེ་སྣོད་དུ་ཆོས་རང་བཞིན་མེད་པའི་དོན་འདི་ཉིད་སྟོན་པར་མཛད་པ་ནི། རིན་ཆེན་འཕྲེང་བ་ལས། ཐེག་པ་ཆེ་ལས་སྐྱེ་མེད་བསྟན། །གཞན་གྱིས་ཟད་པ་སྟོང་པ་ཉིད། །ཟད་དང་མི་སྐྱེ་དོན་དུ་ནི། །གཅིག་པ་དེ་ཕྱིར་བཟོད་པར་གྱིས། །ཞེས་ཐེག་ཆེན་གྱི་མདོ་སྡེ་ལས་རང་བཞིན་གྱིས་སྐྱེ་བ་མེད་པ་སྟོང་ཉིད་དུ་བསྟན་པ་དང་། གཞན་ཏེ་ཐེག་དམན་གྱི་མདོ་ལས་ནི། །སྟོང་པ་ཉིད་སྟོན་པ་ན། འདུས་བྱས་ཟད་པར་བསྟན་པས་སྟོང་པ་ཉིད་སྟོན་པ་ནི་དོན་གཅིག་པས། ཐེག་ཆེན་ལས་སྟོང་ཉིད་བསྟན་པ་ལ་མི་བཟོད་པར་མ་བྱེད་ཅེས་གསུངས་སོ། །རིགས་པ་དྲུག་ཅུ་བའི་འགྲེལ་པར་དྲངས་པའི་ཐེག་དམན་གྱི་མདོ་ལས། གང་སྡུག་བསྔལ་འདི་མ་ལུས་པར་སྤངས་པ། ངེས་པར་སྤངས་པ། བྱང་བར་གྱུར་པ། ཟད་པ། འདོད་ཆགས་དང་བྲལ་བ། འགོག་པ། ཉེ་བར་ཞི་བ། ནུབ་པ། སྡུག་བསྔལ་གཞན་གྱི་མཚམས་མི་སྦྱོར་ཞིང་མི་འབྱུང་། མི་སྐྱེ་བ་འདི་ནི་ཞི་བ། འདི་ནི་གྱ་ནོམ་པ་སྟེ། འདི་ལྟ་སྟེ། ཕུང་པོ་ཐམས་ཅད་ངེས་པར་སྤངས་པ། སྲིད་པ་ཟད་པ། འདོད་ཆགས་དང་བྲལ་བ། འགོག་པ། མྱ་ངན་ལས་འདས་པའོ།། ཞེས་གསུངས་པ། དེའི་དོན་འགྲེལ་པ་ན། སྡུག་བསྔལ་འདི་ཞེས་ཉེ་བའི་ཚིག་གིས་གསུངས་པའི་ཕྱིར། ཚེ་འདིའི་སྡུག་བསྔལ་ལམ་ཕུང་པོ་ཁོ་ནའི་དབང་དུ་མཛད་ནས། མ་ལུས་པར་སྤངས་པ་ནས་ནུབ་པའི་བར་དང་། མ་འོངས་པའིསྡུག་བསྔལ་གྱི་དབང་དུ་མཛད་ནས། སྡུག་བསྔལ་གཞན་མཚམས་མི་སྦྱོར་བ་ནས་མྱ་ངན་ལས་འདས་པའོ་ཞེས་པའི་བར་དུ་གསུངས་སོ། །དེའི་ཟད་པ་ནི་བདེན་པའི་ཕུང་པོ་གདོད་མ་ནས་ཟད་པ་ལ་བྱེད་དགོས་ཀྱི། དངོས་སྨྲ་བ་ལྟར་བདེན་གྲུབ་ཀྱི་ཕུང་པོ་གཉེན་པོའི་སྟོབས་ཀྱིས་ཟད་པ་ལ་བྱས་ན། མྱང་འདས་མངོན་དུ་བྱས་པའི་གང་ཟག་མེད་པར་འགྱུར་ཏེ། གང་ཟག་ཡོད་པ་ན་ཕུང་པོ་མ་ཟད་པ་དང་། ཕུང་པོ་ཟད་པ་ན་གང་ཟག་མེད་པར་འགྱུར་བའི་ཕྱིར་རོ། །རྩ་ཤེ་ལས་ཀྱང་། བཅོམ་ལྡན་དངོས་དང་དངོས་མེད་པ། །མཁྱེན་པས་ཀ་ཏ་ཡ་ན་ཡི། །གདམས་ངག་ལས་ནི་ཡོད་པ་དང་།། མེད་པ་གཉིས་ཀའང་དགག་པར་མཛད། །ཅེས་གསུངས་པ་འདིས་ཀྱང་ཐེག་དམན་གྱི་མདོ་ལས་མཐའ་གཉིས་བཀག་པ་གསུངས་པར་བསྟན་ནོ། ། སྐབས་འདིར་རྩོད་པ་སྤང་པ་ལ་གཉིས་ལས། འགྲེལ་པ་ནས་བཤད་པའི་རྩོད་པ་སྤང་བ་ནི། སློབ་དཔོན་ལེགས་ལྡན་ན་རེ། ཐེག་ཆེན་གྱི་སྡེ་སྣོད་ལོགས་སུ་བསྟན་པ་དོན་མེད་པར་ཐལ། ཐེག་དམན་གྱི་སྡེ་སྣོད་ལས་ཆོས་ཀྱི་བདག་མེད་དངོས་སུ་བསྟན་པའི་ཕྱིར་ཞེས་ཟེར་རོ། ། དེ་ལ་ཟླ་བའི་ཞབས་ན་རེ། སྤྱིར་ཐེག་ཆེན་བསྟན་པ་དོན་མེད་དུ་ཐལ་ཟེར་རམ། ཐེག་ཆེན་ལས་ཆོས་ཀྱི་བདག་མེད་བསྟན་པ་དོན་མེད་དུ་ཐལ་ཟེར། དང་པོ་ལྟར་ན་ནི། ཐེག་ཆེན་ལས་ཆོས་ཀྱི་བདག་མེད་འབའ་ཞིག་བསྟན་པར་ཐལ། ཁྱོད་ཀྱི་ཐལ་འགྱུར་དེ་ལ་ཁྱབ་པ་ཡོད་པའི་ཕྱིར། འདོད་མི་ནུས་ཏེ། ཐེག་ཆེན་ལས་བྱང་སེམས་ཀྱི་ས་དང་ཕར་ཕྱིན་དང་སྨོན་ལམ་དང་བསྔོ་བ་ལ་སོགས་པ་སྟོན་པའི་ཕྱིར་དང་། ཐེག་དམན་ལས་དེ་ལྟར་མི་སྟོན་པའི་ཕྱིར་ཏེ། རིན་ཆེན་འཕྲེང་བ་ལས། ཉན་ཐོས་ཐེག་པ་དེ་ལས་ནི། །བྱང་ཆུབ་སེམས་དཔའི་སྨོན་ལམ་དང་། །སྤྱོད་པ་ཡོངས་བསྔོ་མ་བཤད་དེས། །བྱང་ཆུབ་སེམས་དཔར་ག་ལ་འགྱུར། །བྱང་ཆུབ་སྤྱོད་ལ་གནས་པའི་དོན། །མདོ་སྡེ་ལས་ནི་བཀའ་མ་སྩལ། །ཐེག་པ་ཆེ་ལས་བཀའ་སྩལ་པ།། དེ་ཕྱིར་མཁས་པ་རྣམས་ཀྱིས་གཟུང་། །ཞེས་གསུངས་པའི་ཕྱིར། ལུང་འདི་ནི་ཐེག་དམན་ནས་བཤད་པའི་ལམ་ཉིད་ཀྱིས་སངས་རྒྱས་སུ་བགྲོད་ནུས་པས། ཐེག་ཆེན་གཞན་མི་དགོས་སྙམ་པའི་ལོག་རྟོགས་སེལ་བ་ལ་གསུངས་ལ། ཁྱོད་ལྟར་ན་ཐེག་དམན་ནས་བཤད་པའི་ལམ་ཙམ་གྱིས་མི་ཆོག་གི །ཐེག་ཆེན་ལས་ཆོས་ཀྱི་བདག་མེད་གསུངས་པའི་ཕྱིར་ཞེས་གསུང་དགོས་པ་ལ། དེ་ལྟར་མ་གསུངས་པར་རྒྱ་ཆེ་བའི་ལམ་གཞན་གསུངས་པའི་རྒྱུ་མཚན་བཀོད་པའི་ཕྱིར་རོ། ། གཉིས་པ་ལྟར་ན་ཡང་། ཁྱབ་པ་མེད་དེ། ཐེག་དམན་ལས་ནི་ཆོས་ཀྱི་བདག་མེད་མདོར་བསྡུས་ཙམ་སྟོན་ལ། ཐེག་ཆེན་ལས་ནི་ཤིན་ཏུ་རྒྱས་པར་བཤད་པའི་ཁྱད་པར་ཡོད་པའི་ཕྱིར་ཏེ། འཇིག་རྟེན་ལས་འདས་པར་བསྟོད་པ་ལས། མཚན་མ་མེད་པ་མ་རྟོགས་པར། །ཁྱོད་ཀྱིས་ཐར་པ་མེད་པར་གསུངས། །དེ་ཕྱིར་ཁྱོད་ཀྱིས་ཐེག་ཆེན་ལས།། དེ་ནི་ཚང་བར་བསྟན་པ་ལགས། །ཞེས་མཚན་མེད་ཀྱི་དེ་ཁོ་ན་ཉིད་མ་རྟོགས་པར་ཐར་པ་ཐོབ་པ་མེད་པས་ན། ཐེག་དམན་གྱི་གཞུང་དུའང་ཆོས་ཀྱི་བདག་མེད་བསྟན་དགོས་ལ། དེ་ལ་ཐེག་པ་ཆེ་ཆུང་གི་ཁྱད་པར་ཡང་དགོས་པ་དེའི་ཕྱིར། ཐེག་ཆེན་གྱི་སྡེ་སྣོད་ལས་ཆོས་ཀྱི་བདག་མེད་ཚང་བར་ཏེ་ཤིན་ཏུ་རྒྱས་པར་བསྟན་པ་ཡིན་པར་གསུངས་པའི་ཕྱིར་རོ། ། འགྲེལ་པར་མ་བཤད་པའི་རྩོད་པ་སྤང་བ་ནི། རྣལ་འབྱོར་སྤྱོད་པའི་དབུ་མ་རང་རྒྱུད་པ་ན་རེ། འཕགས་པ་གསུམ་གས་ཆོས་ཀྱི་བདག་མེད་ཕྲ་མོ་རྟོགས་པར་བཤད་པ་མི་འཐད་པར་ཐལ། མངོན་རྟོགས་རྒྱན་ལས། གཟུང་དོན་རྟོགས་པ་སྤོང་ཕྱིར་དང་། །འཛིན་པ་མི་སྤོང་ཕྱིར་དང་ནི། །ཞེས་སོགས་རང་རྒྱལ་གྱིས་ལམ་གྱིས་གཟུང་དོན་ཏེ་ཕྱི་རོལ་དོན་འཛིན་གྱི་རྟོག་པ་སྤོང་ནུས་ལ། འཛིན་པ་སྟེ་ཤེས་པ་བདེན་པར་འཛིན་པའི་རྟོག་པ་སྤོང་མི་ནུས་པར་གསུངས་པ་དང་། ཉོན་མོངས་ཤེས་བྱ་ལམ་གསུམ་གྱིས། །ཉམས་ཕྱིར་སློབ་མ་བསེ་རུ་དང་། །རྒྱལ་སྲས་རྣམས་ཀྱི་དག་པ་སྟེ། །སངས་རྒྱས་རྣམ་ཀུན་ཤིན་ཏུ་བ། །ཞེས་ཉོན་སྒྲིབ་སྤངས་པའི་ཉན་ཐོས་ཀྱི་རྣམ་དག་དང་། དེ་དང་ཤེས་སྒྲིབ་ཀྱི་ཕྱོགས་གཅིག་ཕྱི་རོལ་དོན་འཛིན་གྱི་རྟོག་པ་སྤངས་པའི་རང་རྒྱལ་གྱི་རྣམ་དག་དང་། དེ་གཉིས་དང་ཤེས་སྒྲིབ་ཕྲ་མོ་བདེན་འཛིན་ཅི་རིགས་སྤངས་པའི་རྒྱལ་སྲས་ཀྱི་རྣམ་དག་དང་། སྒྲིབ་པ་གསུམ་ག་སྤངས་པའི་སངས་རྒྱས་ཀྱི་རྣམ་དག་བཞི་སོ་སོར་གསུངས་པའི་ཕྱིར་ཞེ་ན། དེ་ནི་རེ་ཞིག་ཟབ་མོའི་སྣོད་དུ་མ་གྱུར་པའི་ཉན་རང་གི་རིགས་ཅན་རྣམས་རྗེས་སུ་གཟུང་བའི་ཕྱིར་དུ་ཐེག་པ་གསུམ་གྱི་ཤེས་རབ་ཀྱི་རྟོགས་རིགས་མི་འདྲ་བར་གསུངས་པ་ཙམ་ཡིན་གྱི་རྒྱན་གྱི་དགོངས་དོན་མཐར་ཐུག་མིན་ཏེ། ཆོས་ཀྱི་དབྱིངས་ལ་དབྱེར་མེད་ཕྱིར། །རིགས་ནི་ཐ་དད་རུང་མ་ཡིན། །རྟེན་པའི་ཆོས་ཀྱི་བྱེ་བྲག་གིས། །དེ་ཡི་དབྱེ་བ་ཡོངས་སུ་བརྗོད། །ཅེས་སེམས་ཅན་རྣམས་ཀྱི་སེམས་བདེན་སྟོང་རིགས་ཡིན་ན། ཐེག་པ་གསུམ་གྱི་རིགས་ཐ་དད་པ་སྟེ་མི་འདྲ་བར་འཇོག་མི་རུང་བར་ཐལ། ཆོས་ཀྱི་དབྱིངས་ལ་ངོ་བོ་མི་འདྲ་བའི་དབྱེ་བ་མེད་པའི་ཕྱིར་ཞེས་རྩོད་པའི་ལན་དུ། ཆོས་ཀྱི་དབྱིངས་ལ་ངོ་བོ་མི་འདྲ་བའི་དབྱེ་བ་མེད་ཀྱང་། རྟེན་པའི་ཆོས་དམིགས་བྱེད་ཀྱི་ལམ་གྱི་བྱེ་བྲག་གིས་རིགས་མཆོག་འབྲིང་དམན་གསུམ་གྱི་དབྱེ་བ་ཡོད་པར་གསུངས་པའི་ཕྱིར། དེ་ལྟར་ན་རིགས་ཅན་གསུམ་གས་རང་རང་གི་འབྲས་བུ་ཐོབ་པ་ལ་ཆོས་ཉིད་ལ་དམིགས་པའི་ལམ་གྱིས་འཐོབ་དགོས་པར་གསུངས་པས། ཉན་རང་གཉིས་ལའང་དེ་ཁོ་ན་ཉིད་ཀྱི་དོན་རྟོགས་པ་ཡོད་པར་བསྟན་ཏོ། ། གསུམ་པ་ལ་བཞི། ས་དང་པོ་ལ་གནས་པའི་སྦྱིན་པ་བཤད་པ། རྟེན་དམན་པ་རྣམས་ཀྱི་སྦྱིན་པ་བཤད་པ། བྱང་སེམས་རྣམས་ཀྱི་སྦྱིན་པ་བཤད་པ། སྦྱིན་པའི་ཕར་ཕྱིན་གྱི་དབྱེ་བ་བསྟན་པའོ། །དང་པོ་ནི། དེ་ཚེ་དེ་ལ་རྫོགས་སངས་བྱང་ཆུབ་རྒྱུ། །ཞེས་པ་ནས། སྣང་དུ་མི་རུང་དཔོག་པའི་རྒྱུ་ཡང་འགྱུར། །ཞེས་ཚིགས་བཅད་གཅིག་བྱུང་། ས་རབ་ཏུ་དགའ་བ་ཐོབ་པ་དེའི་ཚེ་བྱང་སེམས་དེ་ལ་འཇིག་རྟེན་ལས་འདས་པའི་དབང་དུ་བྱས་ན་རྫོགས་པའི་སངས་རྒྱས་ཀྱི་བྱང་ཆུབ་ཀྱི་རྒྱུ་དང་པོ་སྦྱིན་པའི་ཕར་ཕྱིན་ཉིད་དེ་ཁོ་ན་ཆེས་ལྷག་པར་ཡོད་པར་འགྱུར་ཞིང་། སློང་བ་ལ་ཕྱིའི་ཡོ་བྱད་ཙམ་དུ་མ་ཟད། རང་གི་ཤ་སྟེར་བ་ལའང་ཆེས་གུས་པར་བྱས་པ་ཡིས། གང་ཟག་གཞན་ཕལ་ཆེ་བ་ལ་སྣང་དུ་མི་རུང་བའི་ནང་གི་ས་ཐོབ་པ་སོགས་དཔོག་པའི་རྒྱུར་ཏེ་གཏན་ཚིགས་སུ་འགྱུར་རོ། ། གཉིས་པ་ནི། སྐྱེ་བོ་འདི་ཀུན་བདེ་བ་མངོན་འདོད་ཅིང་། །ཞེས་པ་ནས། དེ་ཡི་རྒྱུ་ཅན་ཞི་བར་འགྲོ་བར་འགྱུར། །ཞེས་ཚིགས་བཅད་གསུམ་བྱུང་། སྐྱེ་བོ་འདི་རྣམས་ཀུན་བཀྲེས་སྐོམ་དང་ནད་དང་ཚ་གྲང་སོགས་ཀྱི་སྡུག་བསྔལ་ཕྱིར་བཅོས་པའི་བདེ་བ་ཐོབ་པར་མངོན་པར་འདོད་ཅིང་། མི་ལ་སོགས་པ་རྣམས་ཀྱི་བདེ་བ་དེའང་འདོད་པའི་ཡུལ་གྱི་ལོངས་སྤྱོད་བཟའ་བཏུང་དང་། ནད་གསོ་བའི་ཆས་དང་། གོས་དང་གནས་ཁང་སོགས་ལ་སྤྱད་པ་མེད་པར་སྐྱེ་བ་མིན་ལ། ལོངས་སྤྱོད་དེ་རྣམས་ཀྱང་ནི་སྔོན་སྦྱིན་པ་ལས་བྱུང་བའི་བསོད་ནམས་བསགས་པ་ལས་འབྱུང་བར་མཁྱེན་ནས། ཐུབ་པའི་དབང་པོས་ཆེས་དང་པོར་སྦྱིན་པའི་གཏམ་ཉིད་མཛད་དེ། ཐབས་དེ་ལ་འཇུག་པར་ཡང་སླ་བའི་ཕྱིར་རོ། ། གལ་ཏེ་སྦྱིན་པ་བཏང་བ་ལས་ལོངས་སྤྱོད་ཕུན་སུམ་ཚོགས་པ་ཐོབ་པ་དེ་ལ། གཏོང་བ་པོ་ཚུལ་དང་མཐུན་པ་དགོས་སམ་སྙམ་ན། དེ་ནི་མི་དགོས་ཏེ། བྱང་སེམས་རྣམས་ལྟར་སྙིང་རྗེའི་དབང་གིས་མ་བཏང་བར། ཚོང་པ་བཞིན་དུ་ནོར་ཆེས་ཆུང་ངུ་བཏང་བ་ལས། འབྲས་བུ་ནོར་གྱི་ཕུང་པོ་ཆེས་ཡངས་པ་འདོད་པའི་གཏོང་བ་པོ་སྙིང་རྗེ་དམན་ཞིང་། དེར་མ་ཟད་སེམས་ཅན་ལ་ཤིན་ཏུ་རྩུབ་པའི་སེམས་དང་ལྡན་པ། རང་གི་དོན་མངོན་མཐོའི་བདེ་བ་ཙམ་ལྷུར་ལེན་པ་གང་ཡིན་པ་དེ་དག་ལ་ཡང་རྣམ་སྨིན་ཙམ་ལ་རེ་བའི་སྦྱིན་པ་ལས་ལོངས་སྤྱོད་ཕུན་སུམ་ཚོགས་པ་འབྱུང་བའི་སྒོ་ནས་བཀྲེས་སྐོམ་སོགས་ཀྱི་སྡུག་བསྔལ་ཉེ་བར་ཞི་བའི་རྒྱུར་འགྱུར་རོ། །གཏོང་བ་པོ་དམན་པ་འདི་ཡང་། སྦྱིན་བདག་གཏོང་བ་པོའི་ཐད་དུ་དམ་པ་དག་གིས་བགྲོད་པ་ཡིན་ནོ། །ཞེས་གསུངས་པས། སྦྱིན་པ་གཏོང་བའི་སྐབས་ཀྱིས་ནམ་ཞིག་གི་ཚེ་འཕགས་པའི་སྐྱེ་བོ་དང་ཕྲད་པ་མྱུར་དུ་འཐོབ་པོ། །དེ་ནས་དམ་པ་དེས་ཆོས་བསྟན་པ་ལས་འཁོར་བ་ལ་ཡོན་ཏན་མེད་པར་རིག་ཅིང་ལམ་ཟག་མེད་མངོན་དུ་བྱས་པས་མ་རིགས་པ་སྤངས་ནས། སྲིད་པའི་རྒྱུན་ཡང་དག་པར་བཅད་པར་བྱས་ཏེ། དམ་པ་དང་ཕྲད་པ་དེའི་རྒྱུ་ཅན་ཏེ་འབྲས་བུ་ཉན་ཐོས་སམ་རང་རྒྱལ་གྱི་ཞི་བ་མྱང་འདས་སུ་འགྲོ་བར་འགྱུར་རོ།། གསུམ་པ་ནི། འགྲོ་ལ་ཕན་པར་དམ་བཅས་ཡིད་ཅན་རྣམས། །ཞེས་པ་ནས། དེ་བཅད་བྱ་ཕྱིར་མྱུར་དུ་བརྩོན་འགྲུས་རྩོམ། །ཞེས་ཚིགས་བཅད་གསུམ་བྱུང་། བྱང་སེམས་མ་ཡིན་པ་རྣམས་ནི་སྦྱིན་པས་སློང་བ་པོ་ཚིམ་པར་བྱས་མ་ཐག་ཏུ་སྦྱིན་པའི་འབྲས་བུའི་བདེ་བ་ལ་ལོངས་སྤྱོད་པའི་ངེས་པ་མེད་ལ། འགྲོ་བ་ཐམས་ཅད་ལ་ཕུགས་སུ་ཕན་པ་དང་འཕྲལ་དུ་བདེ་བ་སྒྲུབ་པར་དམ་བཅས་པའི་ཡིད་ཅན་གྱི་བྱང་སེམས་རྣམས་སྦྱིན་པས་རིང་པོར་མི་ཐོགས་པར། སློང་བ་པོའི་ཚིམ་པར་བྱས་པ་མཐོང་བའི་མཇུག་ཐོགས་སུ། སྦྱིན་པའི་འབྲས་བུ་དགའ་བ་མཆོག་ཏུ་གྱུར་པ་འཐོབ་པས། དུས་ཐམས་ཅད་དུ་སྦྱིན་པ་གཏོང་བ་ལ་དགའ་བར་འགྱུར་རོ། །གང་གི་ཕྱིར་སྔར་ཇི་སྐད་བཤད་པའི་ཚུལ་གྱིས་བརྩེ་བའི་བདག་ཉིད་བྱང་སེམས་དང་། བརྩེ་བའི་བདག་ཉིད་མ་ཡིན་པ་ཐམས་ཅད་ཀྱི་མངོན་མཐོ་དང་ངེས་ལེགས་ཀྱི་བདེ་བ་རྣམས་སྦྱིན་པས་འདྲེན་པ་དེའི་ཕྱིར་སྦྱིན་པའི་གཏམ་ཉིད་གཙོ་བོ་སྟེ་ཤིན་ཏུ་གལ་ཆེ་བ་ཡིན་ནོ། ། བྱང་སེམས་ཀྱིས་སྦྱིན་པའི་ཚེ་དགའ་བ་ཇི་འདྲ་བ་ཐོབ་པ་ནི། ཇི་ལྟར་སློང་བ་པོས་བྱིན་ཅིག་ཅེས་ཟེར་བའི་སྒྲ་ཐོས་པའི་དོན་བསམས་པ་ན། རྒྱལ་སྲས་ལ་ཡིད་ལ་བདེ་བ་ཡང་ཡང་འབྱུང་བ་དེ་ལྟར་ནི་ཐུབ་པ་དགྲ་བཅོམ་པ་རྣམས་ལ་ཞི་བའི་དབྱིངས་སུ་ཞུགས་པས་བདེ་བ་བསྐྱེད་པར་བྱེད་པ་མིན་ན། ཕྱི་ནང་གི་དངོས་པོ་ཐམས་ཅད་བཏང་བས། སློང་བ་པོ་ཚིམ་པར་བྱེད་པས་ཞི་བ་དེ་ལས་ལྷག་པའི་བདེ་བ་སྐྱེད་པ་ལྟ་ཅི་ཞིག་སྨོས་དགོས་ཏེ་མི་དགོས་སོ། ། བྱང་སེམས་ཀྱིས་ལུས་སྦྱིན་པ་ལ་སྡུག་བསྔལ་ཡོད་མེད་བསྟན་པ་ནི། བྱང་སེམས་རྣམས་ནི་དམྱལ་བ་ལ་སོགས་པའི་སྡུག་བསྔལ་དྲག་པོས་ལུས་འཇོམས་པ། རང་གི་ལུས་གཅོད་པའི་སྡུག་བསྔལ་སྟོང་འགྱུར་ལས་ཀྱང་ཆེས་ལྷག་པའི་སྡུག་བསྔལ་བསྲན་དུ་མེད་པ་དང་ལྡན་པ་དག་ལ་བལྟས་པ་ན། སློང་བ་པོ་ལ་རང་གི་ལུས་བཅད་ནས་སྟེར་བའི་བདག་གི་སྡུག་བསྔལ་གྱིས་ཏེ་སྡུག་བསྔལ་ལ་རྩིས་མེད་པར་བྱས་ནས། རང་གིས་སྡུག་བསྔལ་ཉམས་སུ་མྱོང་བ་དེ་ཉིད་ཀྱི་རྒྱུ་མཚན་ལས། སེམས་ཅན་གཞན་དག་རྣམས་ཀྱི་དམྱལ་བ་ལ་སོགས་པའི་སྡུག་བསྔལ་དེ་བཅད་པའི་ཕྱིར་དུ་ཆོས་མྱུར་དུ་བརྩོན་འགྲུས་རྩོམ་མོ། ། འདི་ནི་ནག་ཚོའི་འགྱུར་ལས། ལུས་ནི་བཅད་ནས་བྱིན་པའི་སྡུག་བསྔལ་དེས། །དམྱལ་བ་ལ་སོགས་སྡུག་བསྔལ་གཞན་དག་ལ། །བལྟས་ནས་རང་གི་ཉམས་སུ་མྱོང་དེ་ལས། །གཅོད་པའི་དོན་དུ་དེ་ནི་བརྩོན་པར་བྱེད། །ཅེས་འབྱུང་བ་དང་པ་ཚབ་ཀྱི་འགྱུར་གཉིས་ཀ་ལ་བརྟེན་པའི་བཤད་པ་ཡིན་པར་རྣམ་བཤད་ལས་གསུངས་སོ། །འདི་ཡང་ས་མ་ཐོབ་པའི་དབང་དུ་བྱས་ཀྱི། ས་ཐོབ་པའི་བྱང་སེམས་རྣམས་ཀྱིས་རང་གི་ལུས་བཅད་ནས་སྟེར་བ་ལ་སེམས་མེད་རྣམས་ལ་བཅད་པ་ལྟར་སྡུག་བསྔལ་གཏན་མི་འབྱུང་བར་མདོ་ལས་གསུངས་སོ། ། བཞི་པ་ནི། སྦྱིན་པ་སྦྱིན་བྱ་ལེན་པོ་གཏོང་པོས་སྟོང་། །ཞེས་པ་ནས། འཇིག་རྟེན་པ་ཡི་ཕ་རོལ་ཕྱིན་ཅེས་བསྟན། །ཞེས་ཚིགས་བཅད་གཅིག་བྱུང་། གཏོང་བའི་སེམས་པའི་སྦྱིན་པ་འདི་ཡང་སྦྱིན་པར་བྱ་བ་དང་། ལེན་པ་པོ་དང་། གཏོང་བ་པོར་བདེན་པར་དམིགས་པས་སྟོང་པའི་ཤེས་རབ་ཟག་མེད་ཀྱིས་ཟིན་པ་ནི། འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་ཞེས་བྱ་བ་དང་། སྦྱིན་པའི་འཁོར་གསུམ་པོ་དག་ལ་ཆགས་པ་སྟེ་བདེན་ཞེན་སྐྱེས་པར་གྱུར་པས་བཅིངས་ན་ནི། སྦྱིན་པ་དེ་ལ་འཇིག་རྟེན་པའི་ཕ་རོལ་ཏུ་ཕྱིན་པ་ཞེས་མདོ་ལས་བསྟན་ནོ།། གསུམ་པ་ནི། དེ་ལྟར་རྒྱལ་བའི་སྲས་ཀྱི་ཡིད་ལ་རབ་གནས་ཤིང་། །ཞེས་པ་ནས། མུན་པ་སྟུག་པོ་ཐམས་ཅད་རྣམ་པར་བསལ་ནས་རྒྱལ། །ཞེས་ཚིགས་བཅད་གཅིག་བྱུང་། སྔར་བཤད་པ་དེ་ལྟར་སའི་ཡོན་ཏན་ཐོབ་པའི་རྒྱལ་བའི་སྲས་ཀྱིི་ཡིད་ལ་རབ་ཏུ་གནས་ཤིང་། རང་གང་ལ་གནས་པའི་དམ་པ་སྟེ་མཆོག་གི་རྟེན་དེའི་ཡིད་དེ་ཡེ་ཤེས་ཀྱི་འོད་ཆགས་པས་མཛེས་པ་རྙེད་པར་གྱུར་པ། ས་རབ་ཏུ་དགའ་བ་འདི་ནི་ནོར་བུ་ཆུ་ཤེལ་ཟླ་བའི་དཀྱིལ་འཁོར་ཇི་ལྟ་བ་བཞིན་དུ། རང་གི་མི་མཐུན་ཕྱོགས་མཐོང་སྤང་གི་མུན་པ་སྟུག་པོ་སྟེ་འཐུག་པོ་ཐམས་ཅད་རྣམ་པར་བསལ་ནས་རྒྱལ་བར་གྱུར་པ་ཡིན་ནོ། །དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེས་འབྲང་ཞེས་བྱ་བ་ལས། དོན་དམ་པའི་སེམས་བསྐྱེད་པ་དང་པོའི་སྐབས་སོ།། །།སེམས་བསྐྱེད་གཉིས་པའི་འགྲེལ་བ། གཉིས་པ་དྲི་མ་མེད་པ་བཤད་པ་ལ་ལྔ་། ས་འདིར་ཚུལ་ཁྲིམས་ཡོངས་སུ་དག་པར་བསྟན་པ། ཚུལ་ཁྲིམས་ཀྱི་བསྔགས་པ་བསྟན་པ། ཚུལ་ཁྲིམས་ཀྱི་མི་མཐུན་ཕྱོགས་དང་མ་འདྲེས་པའི་དཔེ་བསྟན་པ། ཚུལ་ཁྲིམས་ཀྱི་ཕར་ཕྱིན་གྱི་དབྱེ་བ་བསྟན་པ། སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བའོ། །དང་པོ་ནི། དེ་ཚུལ་ཕུན་ཚོགས་ཡོན་ཏན་དག་ལྡན་ཕྱིར། །ཞེས་པ་ནས། གཉིས་བློའི་རྒྱུ་བ་ཡང་དག་བྲལ་བར་འགྱུར། །ཞེས་ཚིགས་བཅད་གསུམ་བྱུང་། ས་གཉིས་པ་ལ་གནས་པ་དེ་ནི་ཚུལ་ཁྲིམས་རབ་ཏུ་གྱུར་པའི་ཕུན་སུམ་ཚོགས་པ་དང་། ཡོན་ཏན་རྣམས་དག་པ་དང་ལྡན་པའི་ཕྱིར། སད་པར་མ་ཟད་རྨི་ལམ་དུ་ཡང་རང་གི་འཆལ་བའི་ཚུལ་ཁྲིམས་ཀྱི་དྲི་མ་སྤངས་པ་སྟེ་དེས་མ་གོས་པའོ། ། ཇི་ལྟར་ཡོན་ཏན་རྣམས་དག་པར་འགྱུར་ཞེ་ན། ལུས་དང་ངག་དང་ཡིད་ཀྱི་རྒྱུ་བ་སྟེ་ཀུན་སྤྱོད་གསུམ་སད་པ་དང་རྨི་ལམ་གྱི་སྐབས་ཀུན་ཏུ་ལྟུང་བ་ཕྲ་མོས་ཀྱང་དག་པར་གྱུར་པས། དམ་པ་སྟེ་མཆོག་གི་ལས་ལམ་བཅུ་ཆར་མ་ཚང་བ་མེད་པར་གསོག་པར་བྱེད་པའོ། །ས་དང་པོ་བས་ཀྱང་ལས་ལམ་བཅུར་ཆར་གསོག་པར་བྱེད་མོད་ཀྱང་། དགེ་བའི་ལས་ལམ་འདི་ལྟ་ཞིག་བཅུ་ཆར་ཡང་། །ས་གཉིས་པ་དེ་ལ་ཀླགས་པ་སྟེ་ཤིན་ཏུ་ཕུལ་ཏུ་བྱུང་བར་དག་པར་འགྱུར་བ་དེ་ལྟར་ས་དང་པོ་བ་ནི་མ་ཡིན་ནོ། །སྟོན་ཀའི་ཟླ་བ་ལ་ཚ་གདུང་ཞི་བར་བྱེད་པ་དང་། དཀར་བའི་འོད་ཀྱིས་ལམ་མེར་གནས་པ་གཉིས་ཡོད་པ་ལྟར། རྟག་ཏུ་ཚུལ་ཁྲིམས་རྣམ་པར་དག་པར་གནས་པ་དེ་ནི། དབང་པོའི་སྒོ་བསྡམས་པའི་ཞི་བ་དང་། ལམ་མེར་གསལ་བའི་ལུས་ཅན་གྱི་འོད་ཆགས་པར་དེ་དག་གིས་རྣམ་པར་མཛེས་སོ། ། གང་གི་ཕྱིར་དགེ་སློང་ཁ་ཅིག་སོ་ཐར་ལས་བརྩམས་ཏེ་ཚུལ་ཁྲིམས་ཆེས་ཡོངས་སུ་དག་པ་ཡིན་ཀྱང་། གལ་ཏེ་དེ་ནི་ཆོས་རྣམས་ལ་རང་བཞིན་གྱིས་གྲུབ་པར་ལྟ་ན། དེའི་ཕྱིར་རྒྱུ་མཚན་དེས་ཚུལ་ཁྲིམས་དག་པར་མི་འགྱུར་རོ། །དེ་ནི་ཞེས་པ་བཤད་མ་ཐག་པ་ལ་སྙོག་ཏུ་མི་རུང་བས། ནག་ཚོས། གལ་ཏེ་རང་བཞིན་ཚུལ་ཁྲིམས་རྣམ་དག་པར། །མཐོང་ན་དེས་དེ་ཚུལ་ཁྲིམས་འཆལ་བ་ཡིན། ཞེས་དེས་དེ་ཞེས་བསྒྱུར་བ་ལེགས་པར་རྣམ་བཤད་ལས་གསུངས་སོ། ། བདེན་པར་ལྟ་ན་ཚུལ་ཁྲིམས་མི་དག་པ་དེའི་ཕྱིར། ས་གཉིས་པ་དེ་ནི་རྟག་ཏུ་ཚུལ་ཁྲིམས་ཀྱི་འཁོར་གསུམ་ཆར་ལའང་དངོས་དང་དངོས་མེད་ལ་སོགས་པའི་གཉིས་ཀྱི་ཆོས་ལ་རང་བཞིན་གྱིས་གྲུབ་པར་ལྟ་བའི་གཉིས་སུ་འཛིན་པའི་བློའི་རྒྱུ་བ་ཡང་དག་པར་བྲལ་བར་ཏེ་སྤོང་བར་བྱེད་པར་འགྱུར་རོ། །གཉིས་པ་ནི། སྦྱིན་པས་ལོངས་སྤྱོད་དག་ནི་འགྲོ་ངན་ནའང་། །ཞེས་པ་ནས། མངོན་མཐོའི་རྒྱུ་ནི་ཚུལ་ཁྲིམས་ལས་གཞན་མེད། །ཅེས་ཚིགས་བཅད་བཞི་བྱུང་། སྦྱིན་པ་བཏང་བ་ལས་ལྷ་མིའི་ནང་དུ་ལོངས་སྤྱོད་ཕུན་སུམ་ཚོགས་པ་དག་འབྱུང་རྒྱུ་དེ་ནི། འགྲོ་བ་ངན་པ་ཉི་ཚེ་བའི་དམྱལ་བ་ལ་སོགས་པར་སྐྱེས་པ་ན་འབྱུང་བ་ནི། སྐྱེ་བོ་ཚུལ་ཁྲིམས་ཀྱི་རྐང་པ་ཉམས་པ་སྟེ་བྲལ་བ་ལས་འབྱུང་ངོ་། ། རྟེན་དེ་ལ་སྔར་གྱི་སྦྱིན་པའི་འབྲས་བུ་ལོངས་སྤྱོད་པ་ཙམ་ཡིན་གྱི། སྦྱིན་སོགས་གསར་དུ་སྒྲུབ་པ་མེད་པའི་ཕྱིར། སྐྱེད་དང་བཅས་པའི་དངོས་པོ་འདུ་བ་སྟེ་རྩ་བ་ལ་སྤྱད་པས་ཡོངས་སུ་ཟད་པས་ན། ཕྱིན་ཆད་གང་ཟག་དེ་ལ་ལོངས་སྤྱོད་འབྱུང་བར་མི་འགྱུར་རོ། །དེར་མ་ཟད་ངན་འགྲོ་ནས་ཐོན་པ་ཡང་རྙེད་དཀའ་བ་ནི། གང་གི་ཚེ་དཔའ་བོ་མཐུན་པའི་ཡུལ་ན་གནས་པ། འཆིང་བ་ལས་གྲོལ་བ་ལྟར། གཞན་ལ་རག་མ་ལས་པར་རང་གི་འདོད་པས་རང་དབང་དུ་འཇུག་ཅིང་། མཐུན་པའི་ཡུལ་ལྷ་མིའི་འགྲོ་བ་ན་གནས་པ་ན། གལ་ཏེ་གང་ཟག་འདི་བདག་ཉིད་ངན་འགྲོར་ལྟུང་བ་ལས་འཛིན་པར་མི་བྱེད་ན། དཔའ་བོ་བཅིངས་ནས་རི་སུལ་ཆེན་པོར་བསྐྱུར་བ་ལྟར། ངན་འགྲོའི་གཡང་སར་ལྟུང་བས་རང་ལ་དབང་མེད་པར་གཞན་གྱི་དབང་གིས་འཇུག་པའི་ཚེ། ངན་འགྲོར་སོང་བ་དེ་ལས་ཕྱི་ནས་ཏེ་ད་གཟོད་གང་གིས་སློང་བར་བྱེད་དེ་དེ་ལྟར་བྱེད་པ་མེད་དོ། ། དེའི་ཕྱིར་རྒྱལ་བས་སྦྱིན་པའི་གཏམ་མཛད་ནས། །སྦྱིན་པ་ལ་སོགས་པའི་ཡོན་ཏན་ཆུད་མི་ཟ་བར་བྱ་བའི་ཕྱིར། དེའི་མཇུག་ཐོགས་སུ་ཚུལ་ཁྲིམས་སྦྱིན་པའི་རྗེས་སུ་འགྲོ་བ་སྟེ་སྒྲུབ་པའི་གཏམ་ཉིད་མཛད་པ་ཡིན་ནོ། །དེའི་རྒྱུ་མཚན་ནི། སྦྱིན་སོགས་ཀྱི་ཡོན་ཏན་རྣམས་ཚུལ་ཁྲིམས་ཀྱི་ཞིང་དེར་རྣམ་པར་འཕེལ་ན། རྒྱུ་སྦྱིན་སོགས་དང་འབྲས་བུ་ལུས་ལོངས་སྤྱོད་བཟང་པོ་ལ་ཉེ་བར་སྤྱོད་པའི་བརྒྱུད་པ་གོང་ནས་གོང་དུ་ཆད་པ་མེད་པར་འགྱུར་གྱི། དེ་ལས་གཞན་དུ་ན་དེ་ལྟར་མི་ནུས་པའི་ཕྱིར་རོ། །བདེ་འགྲོའི་ལུས་དང་རྟེན་དེ་ལ་སྦྱིན་འབྲས་ཡུན་རིང་དུ་སྤྱོད་པ་གཉིས་ཀ་ཚུལ་ཁྲིམས་ལ་རག་ལས་ཤིང་། དེ་ཉིད་ངེས་ལེགས་འཐོབ་པ་ལ་ཡང་མེད་དུ་མི་རུང་ཡིན་པའི་ཕྱིར་ན། ཚུལ་འདིས་སོ་སོ་སྐྱེ་བོ་ལམ་མ་ཞུགས་རྣམས་ཀྱི་མངོན་མཐོའི་རྒྱུ་དང་། ཐུབ་པའི་གསུང་ལས་སྐྱེས་པ་ཉན་ཐོས་རྣམས་དང་། རང་རྒྱལ་གྱི་བྱང་ཆུབ་ཀྱི་ལམ་དུ་བདག་ཉིད་ངེས་པ་རྣམས་དང་། རྒྱལ་སྲས་བྱང་སེམས་རྣམས་ཀྱི་ངེས་པར་ལེགས་པར་བྱང་ཆུབ་ཀྱི་རྒྱུ་ནི། ཚུལ་ཁྲིམས་ལས་གཞན་མེད་དོ། །དེའི་དོན་ནི་ཚུལ་ཁྲིམས་ཁོ་ན་རྒྱུ་ཡིན་ཞེས་རྒྱུ་གཞན་གཅོད་པ་མིན་གྱི། མངོན་མཐོ་ཁྱད་པར་ཅན་དང་ངེས་ལེགས་འགྲུབ་པ་ལ་ཚུལ་ཁྲིམས་དང་མ་འབྲེལ་པའི་རྒྱུ་གཞན་དག་གིས་གཏན་མི་འགྲུབ་པའི་དོན་ནོ། ། གསུམ་པ་ནི། ཇི་ལྟར་རྒྱ་མཚོ་རོ་དང་ལྷན་ཅིག་དང་། །ཞེས་པ་ནས། དེ་འཆལ་བ་དང་ལྷན་ཅིག་གནས་མི་འདོད། །ཅེས་ཚིགས་བཅད་གཅིག་བྱུང་། ཇི་ལྟར་ཏེ་དཔེར་ན་རྒྱ་མཚོ་ཆེན་པོ་ནི་ཀླུ་གཙང་སྦྲ་ཅན་གནས་པའི་མཐུས། རོ་གང་ཡིན་རླབས་ཀྱིས་ཕྱི་རོལ་ཏུ་འཕེན་པས། རོ་དང་ལྷན་ཅིག་ཏུ་མི་འགྲོགས་པ་དང་། བཀྲ་ཤིས་པའི་ཕུན་ཚོགས་དང་། རྣ་ནག་མ་སྟེ་བཀྲ་མི་ཤིས་པ་གཉིས་ལྷན་ཅིག་ཏུ་མི་འགྲོགས་པ་བཞིན་དུ། ཚུལ་ཁྲིམས་ཡོངས་སུ་དག་པས་དབང་དུ་བྱས་པའི་བདག་ཉིད་ཆེན་པོས་གཉིས་པ་བ་དེ། ཚུལ་ཁྲིམས་འཆལ་བ་དང་ལྷན་ཅིག་ཏུ་གནས་པར་མི་འདོད་དོ། ། བཞི་པ་ནི། གང་གིས་གང་ཞིག་གང་ལ་སྤོང་བྱེད་པ། །ཞེས་པ་ནས། གསུམ་ལ་ཆགས་པས་སྟོང་དེ་འཇིག་རྟེན་འདས། །ཞེས་ཚིགས་བཅད་གཅིག་བྱུང་། གང་ཟག་གང་གིས། སྤང་བྱང་གང་ཞིག སེམས་ཅན་གང་ལ་སྤོང་བར་བྱེད་པའི་འཁོར་གསུམ་དུ་བདེན་པར་དམིགས་པའི་ས་བོན་འགོག་མི་ནུས་པ་ཡོད་ན། དེ་འདྲ་བའི་ཚུལ་ཁྲིམས་འཇིག་རྟེན་པའི་ཕ་རོལ་ཏུ་ཕྱིན་པ་ཞེས་བཤད་ལ། ཚུལ་ཁྲིམས་དེ་ཉིད་སྔར་བཤད་པའི་འཁོར་གསུམ་དུ་བདེན་པར་དམིགས་པའི་ཆགས་པས་སྟོང་པ་སྟེ་མི་དམིགས་པར་རྟོགས་པའི་ཟག་མེད་ཀྱི་ཤེས་རབ་ཀྱིས་ཟིན་ན། འཇིག་རྟེན་ལས་འདས་པའི་ཕ་རོལ་དུ་ཕྱིན་པ་ཡིན་པས་ཚུལ་ཁྲིམས་ལ་གཉིས་ཡོད་དོ། ། ལྔ་པ་ནི། རྒྱལ་སྲས་ཟླ་བ་ལས་བྱུང་སྲིད་མིན་སྲིད་པ་ཡི། །ཞེས་པ་ནས། འགྲོ་བའི་ཡིད་ཀྱི་གདུང་བ་སེལ་བར་བྱེད་པ་ཡིན།། ཞེས་ཚིགས་བཅད་གཅིག་བྱུང་། ཇི་ལྟར་སྟོན་ཀའི་དུསཀྱི་ཟླ་འོད་དྲི་མ་དང་བྲལ་བས་སྐྱེ་བོའི་གདུང་བ་སེལ་བར་བྱེད་པ་ཇི་བཞིན་དུ། རྒྱལ་བའི་སྲས་ས་གཉིས་པ་བའི་ཟླ་བ་ལས་བྱུང་བའི་འཆལ་ཁྲིམས་ཀྱི་དྲི་མ་དང་བྲལ་བའི་ཚུལ་ཁྲིམས་ཀྱི་འོད་དང་ལྡན་པས། ས་གཉིས་པ་དྲི་མ་མེད་པ་ཞེས་པའི་མཚན་དོན་དང་ལྡན་པ་འདི་ཡང་། འཆལ་བའི་ཚུལ་ཁྲིམས་ཀྱིས་སྐྱེད་པའི་འགྲོ་བའི་ཡིད་ཀྱི་གདུང་བ་སེལ་བར་བྱེད་པ་ཡིན་ནོ། ། ས་གཉིས་པ་བ་འདི་ནི་འཁོར་བར་འཁོར་བའི་ཁོངས་སུ་མི་གཏོགས་པས་སྲིད་པ་འཁོར་བ་མིན་ཡང་།སྲིད་པའི་དཔལ་དུ་གྱུར་པ་ཡིན་ཏེ། ཡོན་ཏན་ཕུན་ཚོགས་ཐམས་ཅད་བྱང་སེམས་དེའི་རྗེས་སུ་འགྲོ་བའི་ཕྱིར་དང་། སེམས་ཅན་གྱི་དོན་དུ་སྨོན་ལམ་གྱི་དབང་གིས་གླིང་བཞི་ལ་དབང་བའི་འཁོར་བསྒྱུར་གྱི་རྒྱུ་ཕུལ་དུ་བྱུང་བ་ཐོབ་པའི་ཕྱིར་རོ། །དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེས་འབྲང་ཞེས་བྱ་བ་ལས། དོན་དམ་པའི་སེམས་བསྐྱེད་པ་གཉིས་པའི་སྐབས་སོ།། །།སེམས་བསྐྱེད་གསུམ་པའི་འགྲེལ་བ། གསུམ་པ་འོད་བྱེད་པ་བཤད་པ་ལ་བཞི། ཁྱད་པར་གྱི་གཞི་སའི་ངེས་ཚིག ཁྱད་པར་གྱི་ཆོས་སའི་ཡོན་ཏན། ཕར་ཕྱིན་དང་པོ་གསུམ་གྱི་ཁྱད་པར་གྱི་ཆོས། སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བའོ། །དང་པོ་ནི། ཤེས་བྱའི་བུད་ཤིང་མ་ལུས་སྲེག་པའི་མེའི། །ཞེས་པ་ནས། དེ་ཚེ་ཉི་ལྟར་ཟངས་འདྲའི་སྣང་བ་འབྱུང་། །ཞེས་ཚིགས་བཅད་གཅིག་བྱུང་། བྱང་སེམས་ཀྱི་ས་གསུམ་པ་འདི་ལ་འོད་བྱེད་པ་ཞེས་བྱ་བ་ནི་མཚན་དོན་དང་མཐུན་པ་ཡིན་ཏེ། ས་གསུམ་པ་ཐོབ་པ་དེའི་ཚེ་ཤེས་བྱའི་བུད་ཤིང་མ་ལུས་པ་སྲེག་པའི་ཡེ་ཤེས་ཀྱི་མེ་གཉིས་སྣང་གི་སྤྲོས་པ་ཀུན་མཉམ་གཞག་ཏུ་ཞི་བར་བྱེད་ནུས་པའི་བདག་ཉིད་ཅན་གྱི་འོད་འབྱུང་བའི་ཕྱིར་རོ། །བདེ་བར་གཤེགས་པའི་སྲས་པོ་དེ་ལ་ས་གསུམ་པ་དེའི་ཚེ། ཉི་མ་འཆར་ལ་ཁད་པའི་དུས་སུ་ཟངས་འདྲ་བའི་སྣང་བ་འབྱུང་བ་ལྟར། རྗེས་ཐོབ་ཏུ་འོད་དམར་པོའམ་དམར་སེར་གྱིས་ཀུན་ཏུ་ཁྱབ་པའི་སྣང་བ་འབྱུང་བའོ། །གཉིས་པ་ལ་བཞི། ས་འདིར་བཟོད་པ་ལྷག་པར་བསྟན་པ། བཟོད་པ་གཞན་ཇི་ལྟར་བསྟེན་པའི་ཚུལ། བཟོད་པའི་ཕར་ཕྱིན་གྱི་དབྱེ་བ། ས་འདིར་འབྱུང་བའི་དག་པའི་ཡོན་ཏན་གཞན་བསྟན་པའོ། །དང་པོ་ནི། གལ་ཏེ་གནས་མིན་འཁྲུགས་པ་འགའ་ཡིས་དེའི། །ཞེས་པ་ནས། མཐོང་བ་དེས་ཀྱང་དེ་ཡིས་བཟོད་པར་འགྱུར། །ཞེས་ཚིགས་བཅད་གཉིས་བྱུང་། བྱང་སེམས་ས་གསུམ་པ་བ་ནི་ཁོང་ཁྲོ་བའི་གནས་མིན་ཡང་། གལ་ཏེ་ཁོང་འཁྲུགས་པ་འགའ་ཡིས་བྱང་སེམས་དེའི་ལུས་ལས་ཤ་ནི་རུས་པ་དང་བཅས་པ་སྲང་རེ་རེ་ནས་ཡུན་རིང་པོའི་བར་དུ་གཅད་པར་གྱུར་ཀྱང་། གཅོད་པ་པོ་དེ་ལ་སེམས་འཁྲུགས་པ་མི་འབྱུང་བ་ཙམ་དུ་མ་ཟད། གཅོད་བྱེད་དེ་ལ་དམིགས་ནས་ཆེས་ལྷག་པར་བཟོད་པ་སྐྱེ་བར་འགྱུར་བའོ། །ས་དང་པོ་གཉིས་སུ་ལུས་བཅད་པ་ལ་རྒྱུད་མི་འཁྲུགས་པ་ཡོད་ཀྱང་། བཟོད་པ་ལྷག་པར་སྐྱེ་བ་མེད་ལ། བཟོད་པ་ལྷག་པ་ནི་ས་གསུམ་པ་ནས་འབྱུང་བར་གསུངས་སོ། །དེ་འབའ་ཞིག་ཏུ་མ་ཟད་ཀྱི། གང་གི་ཕྱིར་བདག་མེད་མཐོང་བའི་བྱང་ཆུབ་སེམས་དཔའི་ལུས་ལ། གང་གིས་གཅོད་པ་དང་། གང་ཞིག་གཅད་པར་བྱ་བ་དང་། དུས་གང་གི་ཚེ་ཚུལ་ཇི་ལྟར་གཅོད་པའི་འཁོར་གསུམ་གྱི་ཆོས་རྣམས། ས་གསུམ་པ་བ་དེ་ཡིས་གཟུགས་བརྙན་ལྟ་བུར་མངོན་སུམ་དུ་མཐོང་བ་དང་། བདག་དང་བདག་གི་བའི་ཀུན་བརྟགས་ཀྱི་འདུ་ཤེས་དང་བྲལ་བ་དེས་ཀྱང་། བྱང་སེམས་དེ་ཡིས་བཟོད་པར་འགྱུར་རོ། ། གཉིས་པ་ལ་གཉིས། ཁོང་ཁྲོ་བྱ་བར་མི་རིགས་པ་དང་། བཟོད་པ་བསྟེན་པར་རིགས་པའོ། །དང་པོ་ནི། གནོད་པ་བྱས་པས་གལ་ཏེ་དེར་བཀོན་ན། །ཞེས་པ་ནས། མི་བཟོད་པ་ཡི་མྱུར་དུ་ངན་འགྲོར་སྐྱུར་བར་བྱེད། །ཅེས་ཚིགས་བཅད་གསུམ་དང་རྐང་པ་གསུམ་བྱུང་། འདི་ལ་བཞི་ལས། དགོས་པ་མེད་ཅིང་ཉེས་དམིགས་ཆེ་བས་ཁོང་ཁྲོ་བར་མི་རིགས་པ་ནི། གལ་ཏེ་གནོད་པ་བྱས་པ་ལས་གནོད་བྱེད་དེར་བཀོན་པ་སྟེ་ཁྲོ་ན། དེ་ལ་བཀོན་པས་གནོད་པ་བྱས་ཟིན་པ་ལྡོག་གམ་ཅི་སྟེ་མི་ལྡོག་གོ །དེའི་ཕྱིར་དེ་ལ་བཀོན་པ་འདིར་ངེས་པར་དོན་མེད་དོ། །དེར་མ་ཟད་འཇིག་རྟེན་ཕ་རོལ་གྱི་དོན་དང་ཡང་འགལ་བར་འགྱུར་ཏེ། ཤི་བའི་འོག་ཏུ་རྣམ་སྨིན་ཡིད་དུ་མི་འོང་བ་འཕེན་པའི་ཕྱིར་རོ། ། ཕྱིས་ཀྱི་སྡུག་བསྔལ་མི་འདོད་པ་དང་གནོད་ལན་བྱེད་པ་གཉིས་འགལ་བར་བསྟན་པ་ནི། རང་གི་ལུས་ལ་གནོད་པའི་སྡུག་བསྔལ་ཆེན་པོ་དགྲ་དག་གིས་བསྒྲུབས་པ་དེ་ནི། སྔོན་བྱས་པའི་སྲོག་གཅོད་ཀྱི་མི་དགེ་བའི་ལས་ཀྱི་འབྲས་བུ། ངན་སོང་གསུམ་དུ་རྣམ་སྨིན་དྲག་པོ་མྱོང་ཞིང་། རྒྱུ་མཐུན་གྱི་འབྲས་བུ་ལྷག་མར་ལུས་པ་ཅན་རྣམས་ཀྱི། རྒྱུ་མཐུན་གྱི་འབྲས་བུ་ཡིད་དུ་མི་འོང་བ་མ་ལུས་པ་ལྡོག་པའི་རྒྱུ་གང་ཡིན་པ། ལས་ཀྱི་ལྷག་མ་ཟད་པར་བྱེད་པར་བརྗོད་པར་འདོད་པ་དེ་ཉིད་ཀོ་སྟེ་དེ་ཉིད་ནི། གཞན་ལ་གནོད་པའི་ལན་བྱེད་པ་དང་། རྒྱུད་ཁོངས་ནས་འཁྲུགས་པའི་ཁྲོ་བས་སྡུག་བསྔལ་འདིར་མྱོང་བ་ལས་ཆེས་ལྷག་པའི་སྡུག་བསྔལ། ཕྱིར་ཏེ་སླར་ཡང་སྡུག་བསྔལ་དེའི་ས་བོན་ཏེ་རྒྱུ་ཉིད་དུ་ཇི་ལྟ་བུར་ན་འཁྲིད་པར་བྱེད་པ་རིགས་ཏེ་མི་རིགས་སོ།། སྔར་ཡུན་རིང་བསགས་པའི་དགེ་བ་འཇོམས་པས་ཁོང་ཁྲོ་བར་མི་རིགས་པ་ནི་གང་གི་ཕྱིར་བྱང་སེམས་སྟོབས་ཆེ་བས་རྒྱལ་སྲས་སྟོབས་ཆུང་བ་ལ་ཁྲོ་བའི་བསམ་པ་སྐད་ཅིག་ཙམ་བསྐྱེད་པས་ཀྱང་། སྦྱིན་པ་དང་ཚུལ་ཁྲིམས་ཀྱི་ཕར་ཕྱིན་གོམས་པ་ལས་བྱུང་བའི་དགེ་བ་བསྐལ་པ་བརྒྱར་བསགས་པ་རྣམས་འཇོམས་པར་འགྱུར་ན། བྱང་སེམས་སྟོབས་ཆུང་བས་ཆེ་བ་ལ་དང་བྱང་སེམས་མ་ཡིན་པས་བྱང་སེམས་ལ་ཁོང་ཁྲོ་བ་བསྐྱེད་ན་ལྟ་ཅི་སྨོས་ཏེ། དེའི་ཕྱིར་དེ་ལྟར་ན་འབྲས་བུ་ཡིད་དུ་མི་འོང་བ་འཕེན་པ་དང་། དགེ་བ་ལ་གནོད་པ་བྱེད་པའི་སྡིག་པ་ནི། མི་བཟོད་པ་ཁོང་ཁྲོ་ལས་གཞན་པའི་མཆོག་ཏུ་གྱུར་པ་ཡོད་པ་མ་ཡིན་ནོ། ། འོ་ན་སློབ་དཔོན་དཔའ་བོ་དང་ཞི་བ་ལྷས། བསྐལ་པ་སྟོང་དུ་བསགས་པ་ཡི། །སྦྱིན་དང་བདེ་གཤེགས་མཆོད་ལ་སོགས། །ལེགས་སྤྱད་གང་ཡིན་དེ་ཀུན་ཀྱང་། །ཁོང་ཁྲོ་གཅིག་གིས་འཇོམས་པར་བྱེད། །ཅེེེས་བསྐལ་པ་སྟོང་དུ་བསགས་པའི་དགེ་བ་འཇོམས་པར་བྱེད་པར་གསུངས་པ་ཇི་ལྟར་ཡིན་ཞེ་ན། འདི་ནི་བྱང་སེམས་མ་ཡིན་པས་བྱང་སེམས་ལ་ཁྲོས་པའི་དབང་དུ་བྱས་པར་རྣམ་བཤད་ལས་གསུངས་ཤིང་། བསྐལ་པ་བརྒྱའམ་སྟོང་དུ་བསགས་པའི་དགེ་རྩ་འཇོམས་པའི་ཁོང་ཁྲོའི་ཡུལ་ལ་བྱང་སེམས་དགོས་པར་ཡང་གསུངས་སོ། ། སྡུད་པ་ལས། ལུང་བསྟན་མ་ཐོབ་བྱང་ཆུབ་སེམས་དཔའ་གང་ཞིག་གིས། །ལུང་བསྟན་ཐོབ་ལ་སེམས་ཁྲོས་རྩོད་པ་རྩོམ་བྱེད་ན། །ཐ་བ་སྐྱོན་ལྡན་སེམས་ཀྱི་སྐད་ཅིག་ཇི་སྙེད་པ། །དེ་སྙེད་བསྐལ་པར་གཞི་ནས་གོ་ཆ་བགོ་དགོས་སོ། །ཞེས་ལུང་བསྟན་མ་ཐོབ་པའི་བྱང་སེམས་ཀྱིས་ལུང་བསྟན་ཐོབ་པའི་བྱང་སེམས་ལ་ཡིད་ཀྱིས་སྡང་བ་ཙམ་བསྐྱེད་ན་ནི། སེམས་དེ་བསྐྱེད་གྲངས་ཇི་ཙམ་པ་དེ་ཙམ་གྱི་བསྐལ་པར་གཞི་ནས་གོ་ཆ་བགོ་དགོས་པར་གསུངས་སོ། །གཞི་ནས་གོ་ཆ་བགོ་དགོས་པ་ནི། དཔེར་ན་བྱང་སེམས་ཀྱི་ཚོགས་ལམ་ཆེན་པོ་ནས་མྱུར་པོར་སྦྱོར་ལམ་དུ་འཕོ་ཐུབ་པ་གཅིག་གིས། ལུང་བསྟན་ཐོབ་པ་ལ་ཁྲོས་ན། ཁྲོ་སེམས་ཀྱི་གྲངས་དེ་སྙེད་ཀྱི་བསྐལ་པར་སྦྱོར་ལམ་དུ་འཕོ་མི་ནུས་པར་གཞི་ནས་ལམ་ལ་སློབ་དགོས་པ་ལྟ་བུའོ།། བྱང་སེམས་སྟོབས་ཆུང་བས་ཆེ་བ་ལ་ཁྲོས་པ་དང་། དེའི་ཡུལ་གྱི་མཆོག་དམན་གྱི་ཁྱད་པར་དང་། ཡུལ་དང་རྟེན་སྟོབས་མཉམ་པས་མཉམ་པ་ལ་ཁྲོས་པས་དགེ་རྩ་འཇོམས་པ་ཡང་ལུང་ལ་བརྟེན་ནས་དཔྱད་དགོས་པར་གསུངས་སོ། །བྱང་སེམས་ཀྱིས་བྱང་སེམས་མིན་པ་ལ་ཡིད་ཀྱིས་ཁྲོས་ནས་ངག་གིས་གཤེ་བ་དང་། ལུས་ཀྱིས་བརྡེག་པ་བསྟན་པ་དེ་ཡང་བྱང་སེམས་ལ་རྨ་ཕྱུང་ཞིང་རྨས་པ་དང་མི་འདྲ་བར་མདོ་ཀུན་བཏུས་སུ་བྱམས་པ་སེངྒེ་སྒྲའི་མདོ་དྲངས་པ་ལས་གསུངས་པས། དེ་འདྲ་བ་ལ་གཞི་ནས་གོ་ཆ་བགོ་མི་དགོས་པར་རྣམ་བཤད་ལས་གསུངས་སོ། །བྱང་སེམས་ལ་ཁྲོས་ན་བསྐལ་པ་མང་པོར་བསགས་པའི་དགེ་རྩ་འཇོམས་པར་མ་ཟད་དམྱལ་བར་ཡུན་རིང་དུ་གནས་པའི་ཉེས་དམིགས་ཀྱང་ཡོད་དེ། སྤྱོད་འཇུག་ལས། གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །གལ་ཏེ་ངན་སེམས་སྐྱེད་པར་བྱེད་པ་དེ། །ངན་སེམས་བསྐྱེད་པའི་གྲངས་བཞིན་བསྐལ་པར་ནི། །དམྱལ་བར་གནས་པར་འགྱུར་ཞེས་ཐུབ་པས་གསུངས། །ཞེས་གསུངས་པས་སོ། །དེའི་སྟེང་དུ་ལུང་བསྟན་ཐོབ་པ་ལ་མ་ཐོབ་པས་ཁྲོས་ན་དེ་སྙེད་ཀྱི་བསྐལ་པར་གཞི་ནས་ལམ་ལ་སློབ་པ་ཡང་དགོས་སོ། ། ཡུལ་རྟེན་གཉིས་ཀ་བྱང་སེམས་མིན་ཀྱང་ཁོང་ཁྲོ་སྐྱེས་ན་ནི་དགེ་རྩ་འཇོམས་པ་ཡོད་དེ། དབུ་སྐྲ་དང་སེན་མོའི་མཆོད་རྟེན་ལ་ཕྱག་འཚལ་བའི་དགེ་སློང་གིས་ལུས་ཀྱི་འོག་ནས་གསེར་དཀྱིལ་ལ་ཐུག་པའི་བར་གྱི་བྱེ་མའི་གྲངས་དང་མཉམ་པའི་འཁོར་བསྒྱུར་གྱི་རྒྱལ་སྲིད་སྟོང་འགྱུར་དུ་ལོངས་སྤྱོད་པའི་དགེ་རྩ་བསགས་པ་དེ་ཚངས་པ་མཚུངས་པར་སྤྱོད་པ་ལ་རྨ་ཕྱུང་ཞིང་རྨས་པར་བྱས་ན་ཟད་པར་ཐམས་ཅད་ཡོད་སྨྲའི་གཞུང་བསླབ་བཏུས་སུ་དྲངས་པ་ལས་གསུངས་པའི་ཕྱིར་དང་། ཟླ་བ་སྒྲོན་མེའི་མདོ་མདོ་བཏུས་སུ་དྲངས་པ་ལས་ཀྱང་། ཕན་ཚུན་གནོད་པའི་སེམས་སུ་གང་བྱེད་པ། །དེ་ལ་ཚུལ་ཁྲིམས་ཐོས་པས་སྐྱོབ་མི་བྱེད། །བསམ་གཏན་དང་ནི་དགོན་གནས་མི་སྐྱོབ་སྟེ། །སྦྱིན་དང་སངས་རྒྱས་མཆོད་པའང་སྐྱོབ་མི་བྱེད།། ཅེས་ཚུལ་ཁྲིམས་སོགས་དྲུག་གིས་ཀྱང་གྲོགས་ཚངས་པ་མཚུངས་པར་སྤྱོད་པ་ལ་ཁྲོས་པས་དགེ་རྩ་འཇོམས་པ་འགོག་མི་ནུས་པར་གསུངས་པའི་ཕྱིར་རོ། ། གཞོམ་བྱའི་དགེ་རྩ་ནི། སྦྱིན་དང་ཁྲིམས་བྱུང་ཞེས་པ་ལྟར། བསོད་ནམས་ཀྱི་ཚོགས་རྣམས་ཡིན་གྱི། བདག་མེད་ལེགས་པར་རྟོགས་པའི་དགེ་རྩ་ལ་མི་བྱེད་པ་འདྲ་གསུངས། མདོ་བཏུས་སུ་མདོ་དྲངས་པ་ལས་རྫོགས་བྱང་དུ་བསྔོས་པའི་དགེ་རྩ་བྱང་ཆུབ་མ་ཐོབ་ཀྱི་བར་དུ་མི་ཟད་པར་གསུངས་པ་ནི། འབྲས་བུ་བྱུང་བས་མི་ཟད་པ་ཡིན་གྱི་ཁོང་ཁྲོས་མི་མཛད་པ་མིན་ལ། རྩ་ལྟུང་དང་ཆོས་སྤོང་དང་རྙེད་བཀུར་ལ་ལྷག་པར་ཞེན་པས་ཁྱིམ་ལ་ལྟ་བ་དང་། མངོན་པའི་ང་རྒྱལ་གྱིས་ཁེངས་པས་ཀྱང་དགེ་རྩ་ཟད་པར་གསུངས་པས་ན། དགེ་བ་འཇོམས་བྱེད་ཀྱི་ཉེས་པ་ཡིན་ན་ཁོང་ཁྲོ་ཡིན་པས་མ་ཁྱབ་གསུངས་ཏེ། ཞིབ་ཏུ་མདོ་ཀུན་བཏུས་དང་བསླབ་བཏུས་སུ་བལྟ་བར་བྱའོ།། བྱང་སེམས་ལ་ཁྲོས་པ་དང་བརྙེས་པ་དང་ཀུན་སློང་ངན་པས་སྨད་པ་ལ་ཉེས་པ་མུ་མེད་པ་མདོ་བཏུས་ལས་གསུངས་ཤིང་། དེ་ལ་བྱང་སེམས་སུ་ངེས་མ་ངེས་དང་། ཁྲོ་བའི་རྒྱུ་མཚན་བདེན་མི་བདེན་གཉིས་འདྲ་བར་གསུངས་པས། ཁོང་ཁྲོ་སྤྱི་དང་ཁྱད་པར་དུ་ཚངས་པ་མཚུངས་པར་སྤྱོད་པ་དང་བྱང་སེམས་ལ་དམིགས་པའི་ཁོང་ཁྲོ་འགོག་པ་ལ་ནུས་པ་ཅི་ཡོད་ཀྱིས་འབད་པར་བྱའོ། །ཞེས་དང་། རྣམ་པར་འཐག་པ་བསྡུས་པ་ལས་གསུངས་པའི་ཆོས་སྤོང་བྱུང་བས་ལོ་བདུན་གྱི་བར་དུ་ཉིན་གཅིག་ཅིང་དུས་གསུམ་དུ་ཉེས་པ་བཤགས་ན་རྣམ་སྨིན་དག་ཀྱང་། བཟོད་པ་འཐོབ་པ་ལ་མྱུར་ནའང་བསྐལ་པ་བཅུ་དགོས་པར་གསུངས་པ་ལྟར། སྒོ་དུ་མ་ནས་བཤགས་བསྡམས་བྱས་ན། ལམ་བུལ་དུ་སོང་བ་སོར་མ་ཆུད་ཀྱང་རྣམ་སྨིན་མྱོང་བ་འདག་པར་འགྱུར་བས་འབད་པར་བྱའོ། །ཞེས་རྣམ་བཤད་ལས་གསུངས་སོ། །མི་བཟོད་པའི་སྐྱོན་མང་པོ་བསམས་ནས་ཁོང་ཁྲོ་དགག་པ་ནི། ནུས་པ་མེད་པས་རང་ཁོ་ན་འཇོམས་ལ། ནུས་པ་ཅན་སྙིང་རྗེ་མེད་པས་རང་གཞན་གཉིས་ཀ་འཇོམས་པའི་ཁོང་ཁྲོ་སྐྱེས་པ་ཉིད་ཀྱིས་བཞིན་མི་སྡུག་པའི་གཟུགས་སུ་བྱེད་ཅིང་། དམ་པ་མིན་པར་བཀྲི་བར་བྱེད་པ་དང་། བྱ་བའི་ཚུལ་དང་ཚུལ་མིན་ཤེས་པའི་རྣམ་དཔྱོད་འཕྲོག་པར་བྱེད་ཅིང་། མི་བཟོད་པ་ཁོང་ཁྲོས་ཤི་བའི་འོག་ཏུ་མྱུར་དུ་ངན་འགྲོར་སྐྱུར་བར་བྱེད་པའི་ཉེས་དམིགས་རྣམས་བསམ་ལ། ཅི་ནས་ཀྱང་ཁོང་ཁྲོ་བ་ལ་སྐབས་མི་སྦྱིན་པར་བྱའོ། ། གཉིས་པ་ནི། བཟོད་པས་བཤད་ཟིན་དང་འགལ་ཡོན་ཏན་རྣམས་བྱེད་དོ། །ཞེས་པ་ནས། བསྔགས་པའི་བཟོད་པ་རྟག་ཏུ་མྱུར་བསྟེན་བྱ། །ཞེས་ཚིགས་བཅད་གཉིས་དང་རྐང་པ་གཅིག་བྱུང་། འདི་ལ་གཉིས་ལས། བཟོད་པའི་ཡོན་ཏན་མང་པོ་བསམས་པ་ནི། བཟོད་པ་བསྒོམས་པས་ནི་སྔར་བཤད་པའི་ཁོང་ཁྲོའི་སྐྱོན་དང་འགལ་བའི་ཡོན་ཏན་རྣམས་བྱེད་དོ། །དེ་ཡང་བཟོད་པ་བསྒོམས་པས་གཟུགས་མཛེས་པ་ཐོབ་ཅིང་། སྐྱེ་བོ་དམ་པ་རྣམས་ལ་ཡངས་ཤིང་གཅེས་པ་དང་། ལུགས་དང་ལུགས་མིན་ཤེས་པ་ལ་མཁས་པར་འགྱུར་ཞིང་། ཤི་བ་དེའི་འོག་ཏུ་ལྷ་དང་མིའི་སྐྱེ་བ་ལེན་པ་དང་། ཁོང་ཁྲོ་བ་སོགས་ཀྱིས་བསགས་པའི་སྡིག་པ་ཟད་པར་འགྱུར་བ་རྣམས་བསམས་ལ་བཟོད་པའི་སྟོབས་བསྐྱེད་དོ། །དོན་བསྡུས་ཏེ་བཟོད་པ་བསྟེན་པར་གདམས་པ་ནི། སྔར་བཤད་པ་དེ་ལྟར་སོ་སོ་སྐྱེ་བོས་ཁྲོས་པའི་སྐྱོན་ཉེས་དམིགས་དང་། རྒྱལ་སྲས་རྣམས་ཀྱིས་བཟོད་པའི་ཕན་ཡོན་རིག་པར་བྱས་ཏེ། མི་བཟོད་པ་སྤངས་ནས་འཕགས་པའི་སྐྱེ་བོས་བསྔགས་པའི་བཟོད་པ་རྟག་ཏུ་བསྟེན་པར་བྱའོ། ། གསུམ་པ་ནི། རྫོགས་སངས་རྒྱས་ཀྱི་བྱང་ཆུབ་ཕྱིར་བསྔོས་ཀྱང་། །ཞེས་པ་ནས། འཇིག་རྟེན་འདས་པའི་ཕ་རོལ་ཕྱིན་ཅེས་བསྟན། །ཞེས་ཚིགས་བཅད་གཅིག་བྱུང་། རྫོགས་པའི་སངས་རྒྱས་ཀྱི་བྱང་ཆུབ་ཐོབ་ཕྱིར་དུ་བསྔོ་བར་བྱས་ཀྱང་། བཟོད་པའི་འཁོར་གསུམ་དུ་བདེན་པར་དམིགས་པའི་བློའི་ཞེན་ཡུལ་མངོན་གསུམ་གྱིས་སུན་མ་ཕྱུང་པར་ཡོད་ན། བཟོད་པ་དེ་ནི་འཇིག་རྟེན་པའི་ཕ་རོལ་ཏུ་ཕྱིན་པ་ཞེས་བྱའོ།། བདེན་པར་དམིགས་པ་མེད་པ་སྟེ་མི་དམིགས་པར་རྟོགས་པའི་ཟག་མེད་ཀྱི་ཤེས་རབ་ཀྱིས་ཟིན་ན། བཟོད་པ་དེ་ཉིད་སངས་རྒྱས་བཅོམ་ལྡན་འདས་ཀྱིས་འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་ཞེས་བསྟན་ཏོ། ། བཞི་པ་ནི། ས་དེར་རྒྱལ་སྲས་བསམ་གཏན་མངོན་ཤེས་དང་། །ཞེས་པ་ནས། འདོད་པའི་འདོད་ཆགས་འཇོམས་པར་ནུས་པར་འགྱུར། །ཞེས་ཚིགས་བཅད་གཅིག་བྱུང་། ས་གསུམ་པ་དེར་རྒྱལ་སྲས་དེ་ལ་བཟོད་པའི་ཕར་ཕྱིན་དག་པ་དེ་བཞིན་དུ། བསམ་གཏན་བཞི་དང་། དེས་མཚོན་ནས་གཟུགས་མེད་བཞི་དང་། ཚད་མེད་བཞི་དང་། མངོན་ཤེས་ལྔ་དག་པ་འཐོབ་པར་འགྱུར་རོ། །ས་འདིར་འདོད་ཆགས་ཞེ་སྡང་དང་གཏི་མུག་ཟད་པར་འགྱུར་བ་འཐོབ་པོ། །འདིའི་ཟད་པའི་དོན་ནི་འཇིག་རྟེན་པའི་བསམ་གཟུགས་ཀྱི་ཏིང་ངེ་འཛིན་གྱི་མཐུས་ཅི་ཡང་མེད་མན་ཆད་ལ་ཆགས་པ་དང་བྲལ་བ་ལ་བྱེད་དོ། །དེར་མ་ཟད་ས་འདིར་སྒོམ་སྤང་ཆེན་པོ་སྐོར་གསུམ་གྱི་ས་བོན་ཀྱང་སྤོང་བར་འགྱུར་རོ། །ས་གསུམ་པ་བ་དེས་ནི་རྟག་ཏུ་འཇིག་རྟེན་པ་སེམས་ཅན་རྣམས་ཀྱི་འདོད་པ་ལ་ཆགས་པའི་འདོད་ཆགས་འཇོམས་པར་ནུས་པ་ལ་མཁས་པར་འགྱུར་ཞིང་། གཙོ་བོར་གྱུར་པས་སེམས་ཅན་རྣམས་འདོད་པའི་འདམ་ནས་འདོན་པ་ལ་མཁས་པ་ཡིན་ནོ། ། གསུམ་པ་ནི། སྦྱིན་སོགས་ཆོས་གསུམ་དེ་དག་ཕལ་མོ་ཆེར། །ཞེས་པ་ནས། སངས་རྒྱས་གཟུགས་ཀྱི་བདག་ཉིད་སྐུ་ཡི་རྒྱུ། །ཞེས་ཚིགས་བཅད་གཅིག་བྱུང་། བྱང་སེམས་ཁྱིམ་པ་དང་རབ་བྱུང་གཉིས་ཀ་སྦྱིན་སོགས་ཀྱི་རྟེན་ཡིན་མོད་ཀྱང་། སྒྲུབ་དཀའ་སླ་ལ་ལྟོས་ནས་ནི། སྦྱིན་པ་ལ་སོགས་པའི་ཆོས་གསུམ་པོ་དེ་དག །བདེ་བར་གཤེགས་པས་བྱང་སེམས་ཁྱིམ་པ་རྣམས་ལ་བསྔགས་པ་ཡིན་ནོ། །ཚོགས་གཉིས་ཀྱི་ནང་ནས་བསོད་ནམས་ཞེས་བྱ་བའི་ཚོགས་ཀྱང་གསུམ་པོ་དེ་དག་ཉིད་དོ། །ཚོགས་དེ་ནི་སངས་རྒྱས་ཀྱི་གཟུགས་ཀྱི་བདག་ཉིད་ཀྱི་སྐུ་ཡི་རྒྱུ་སྟེ། གཙོ་བོའི་དབང་དུ་བྱས་པའོ། །བྱང་སེམས་རབ་བྱུང་རྣམས་ལ་ནི་ཕར་ཕྱིན་ཐ་མ་གསུམ་སྒྲུབ་སླ་སྟེ། བསམ་གཏན་དང་ཤེས་རབ་ནི་ཡེ་ཤེས་ཀྱི་ཚོགས་དང་། ཆོས་སྐུའི་རྒྱུའི་གཙོ་བོ་ཡིན་ལ། བརྩོན་འགྲུས་ནི་ཚོགས་གཉིས་ཀའི་རྒྱུ་ཡིན་གསུངས་སོ། །བཞི་པ་ནི། རྒྱལ་བའི་སྲས་པོ་ཉི་མ་ལ་གནས་འོད་བྱེད་འདི། །ཞེས་པ་ནས། ས་འདིར་ཤིན་ཏུ་རྣོ་བར་གྱུར་ཀྱང་ཁྲོ་མི་འགྱུར། །ཞེས་ཚིགས་བཅད་གཅིག་བྱུང་། འོད་བྱེད་པ་ཞེས་བྱ་བ་རྒྱལ་བའི་སྲས་པོ་ཉི་མ་ལ་གནས་པ་འདི་ནི་རང་གི་རྒྱུད་དུ་གཏོགས་པའི་མི་ཤེས་པའི་མུན་པ་དོན་དམ་པའི་ས་འདི་འབྱུང་བའི་གེགས་སུ་གྱུར་པ་རྣམས། ས་དེ་དང་པོ་སྐྱེ་བཞིན་པའི་སྐབས་སུ་ཡང་དག་པར་བསལ་བར་བྱས་ནས། རྣམ་པ་དེ་ལྟ་བུ་གཞན་ལ་ཉེ་བར་བསྟན་པ་ལས་འགྲོ་བ་གཞན་རྣམས་ཀྱིས་ས་གསུམ་པའི་གེགས་བྱེད་པའི་མུན་པ་རྣམ་པར་འཇོམས་པར་མངོན་པར་འདོད་དོ། །བྱང་སེམས་དེ་ནི་ས་འདིར་ཉེས་པའི་མུན་པ་ཡོན་ཏན་འཇོམས་པར་བྱེད་པ་བཅོམ་པས་ཉི་མ་ལྟར་ཤིན་ཏུ་རྣོ་བར་གྱུར་ཀྱང་། སྐྱོན་ལྡན་གྱི་སྐྱེ་བོ་ལ་ཁྲོ་བར་མི་འགྱུར་ཏེ། བཟོད་པ་ལ་ཆེས་ལྷག་པར་གོམས་པའི་ཕྱིར་དང་། སྙིང་རྗེས་རྒྱུད་སྣུམ་པར་བྱས་པའི་ཕྱིར་རོ། །དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེས་འབྲང་ཞེས་བྱ་བ་ལས། དོན་དམ་པའི་སེམས་བསྐྱེད་པ་གསུམ་པའི་སྐབས་སོ།། །།སེམས་བསྐྱེད་བཞི་བའི་འགྲེལ་བ། བཞི་པ་འོད་འཕྲོ་བ་བཤད་པ་ལ་གཉིས། ས་འདིར་བརྩོན་འགྲུས་ལྷག་པར་བསྟན་པ། སའི་ངེས་ཚིག་དང་སྤངས་པའི་ཁྱད་པར་བསྟན་པའོ། །དང་པོ་ནི། ཡོན་ཏན་མ་ལུས་བརྩོན་འགྲུས་རྗེས་འགྲོ་ཞིང་། ཞེས་པ་ནས། ས་དེ་བཞི་པ་འོད་ནི་འཕྲོ་བའོ། ། ཞེས་ཚིགས་བཅད་གཅིག་བྱུང་། དགེ་བ་ལ་མི་སྤྲོ་བ་ལ་ནི། སྦྱིན་སོགས་ལ་འཇུག་པ་མེད་པས་ཡོན་ཏན་གང་ཡང་འབྱུང་བ་མེད་ལ། དེ་ལ་སྤྲོ་བ་དང་ལྡན་པ་ལ་ནི། ཐོབ་པའི་ཡོན་ཏན་འཕེལ་བ་དང་། མ་ཐོབ་པ་ཐོབ་པར་འགྱུར་བས། ཡོན་ཏན་མ་ལུས་པ་ནི་བརྩོན་འགྲུས་ཀྱི་རྗེས་སུ་འགྲོ་ཞིང་། བརྩོན་འགྲུས་ནི་བསོད་ནམས་དང་བློ་གྲོས་ཏེ་ཡེ་ཤེས་ཀྱི་ཚོགས་གཉིས་ཀའི་རྒྱུ་ཡིན་ནོ། །དེ་འདྲ་བའི་བརྩོན་འགྲུས་ས་གང་དུ་ལྷག་པར་འབར་བ་འཆང་བར་གྱུར་པ་དེ་ནི་ས་བཞི་པ་འོད་འཕྲོ་བ་ཞེས་བྱའོ། །ས་གསུམ་པ་ཏིང་ངེ་འཛིན་གྱི་བསླབས་པའི་ཆེས་ཕུལ་དུ་བྱུང་བ་ཐོབ་པས། དེ་ལས་སྐྱེས་པའི་ཤིན་ཏུ་སྦྱངས་པ་ལེ་ལོ་གཏན་ནས་སེལ་བར་བྱེད་པ་ཁྱད་པར་ཅན་ས་འདིར་ཐོབ་པའི་ཕྱིར་ན་བརྩོན་འགྲུས་ཀྱི་ཕར་ཕྱིན་ལྷག་པའོ། ། གཉིས་པ་ནི། དེར་ནི་བདེ་གཤེགས་སྲས་ལ་རྫོགས་པ་ཡི། །ཞེས་པ་ནས། རང་དུ་ལྟ་བ་དང་འབྲེལ་ཡོངས་སུ་ཟད། །ཅེས་ཚིགས་བཅད་གཅིག་བྱུང་། ས་འདི་ལ་ཅིའི་ཕྱིའི་འོད་འཕྲོ་བ་ཞེས་བརྗོད་ཅེ་ན། ས་བཞི་པ་དེར་ནི་བདེ་བར་གཤེགས་པའི་སྲས་པོ་ལ། རྫོགས་པའི་བྱང་ཆུབ་ཀྱི་ཕྱོགས་ཀྱི་ཆོས་སོ་བདུན་སྔར་ལས་ཆེས་ལྷག་པར་བསྒོམས་པ་ལས་སྐྱེས་པའི་ཡེ་ཤེས་ཀྱི་སྣང་བ། ས་གསུམ་པར་བཤད་པའི་ཟངས་ཀྱི་འོད་དང་འདྲ་བ་ལས་ལྷག་པར་བྱུང་སྟེ། དེའི་ཕྱིར་ཡང་དག་པའི་ཡེ་ཤེས་ཀྱི་མེའི་འོད་ལྷག་པ་འབྱུང་བས། བྱང་སེམས་ཀྱི་ས་དེ་ལ་འོད་འཕྲོ་བ་ཞེས་བྱའོ། །རང་སྟེ་ཕྲ་བའི་འཇིག་ལྟའི་བདག་ཏུ་ལྟ་བ་དང་འབྲེལ་བ་སྟེ་དེ་སྔོན་དུ་འགྲོ་བའི་བདག་དང་སེམས་ཅན་སོགས་རང་སྐྱ་བའི་རྫས་ཡོད་དུ་འཛིན་པར་རགས་པའི་གང་ཟག་གི་བདག་དང་བདག་གི་བར་འཛིན་པ་དང་། ཕུང་ཁམས་སྐྱེ་མཆེད་ལ་བདེན་པར་ཞེན་པའི་ཆོས་ཀྱི་བདག་འཛིན་རྣམས་ཡོངས་སུ་ཟད་པར་འགྱུར་རོ། །ཟད་པའི་དོན་ཡང་ས་དེའི་སྤང་བྱར་གྱུར་པའི་བདག་འཛིན་གཉིས་ཀྱི་ས་བོན་སྤངས་པ་ཡིན་གྱི། ཐམས་ཅད་ཟད་པ་མིན་ནོ། །དེས་ནི་རང་སྐྱ་བའི་རྫས་ཡོད་དུ་འཛིན་པའི་འཇིག་ལྟ་ལྷན་སྐྱེས་ཡོད་པར་བསྟན་ནོ། །དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེས་འབྲང་ཞེས་བྱ་བ་ལས་དོན་དམ་པའི་སེམས་བསྐྱེད་པ་བཞི་པའི་སྐབས་སོ།། །།སེམས་བསྐྱེད་ལྔ་བའི་འགྲེལ་བ། ལྔ་པ་སྦྱང་དཀའ་བ་བཤད་པ་ལ་གཉིས། ས་ལྔ་པའི་ངེས་ཚིག་བཤད་པ་དང་། བསམ་གཏན་ལྷག་ཅིང་བདེན་པ་ལ་མཁས་པར་བསྟན་པའོ། །དང་པོ་ནི། བདག་ཉིད་ཆེ་དེ་བདུད་རྣམས་ཀུན་གྱིས་ཀྱང་། སྦྱང་དཀའི་ས་ལ་ཕམ་པར་ནུས་མ་ཡིན། །ཞེས་བྱུང་། བདག་ཉིད་ཆེན་པོ་ས་ལྔ་པ་སྦྱང་དཀའ་བ་ལ་གནས་པ་དེ་ནི། འཇིག་རྟེན་གྱི་ཁམས་ཐམས་ཅད་ན་གནས་པའི་ལྷའི་བུའི་བདུད་རྣམས་ཀུན་གྱིས་ཀྱང་ཕམ་པར་བྱ་བར་ནུས་པ་མ་ཡིན་ན། དེ་དག་ལས་གཞན་པའི་བཀའ་ཉན་པ་བྲན་ལ་སོགས་པ་རྣམས་ཀྱིས་ལྟ་ཅི་སྨོས། དེའི་ཕྱིར་ས་འདིའི་མིང་སྦྱང་དཀའ་བ་ཞེས་བྱའོ། ། གཉིས་པ་ནི། བསམ་གཏན་ལྷག་ཅིང་བློ་བཟང་བདེན་རང་བཞིན། །ཞིབ་མོ་རྟོགས་ལའང་ཤིན་ཏུ་མཁས་པ་ཐོབ། །ཅེས་བྱུང་། ས་ལྔ་པ་འདིར་ཕར་ཕྱིན་ལྷག་མ་དྲུག་གི་ནང་ནས་བསམ་གཏན་གྱི་ཕར་ཕྱིན་ཉིད་ཆེས་ལྷག་པར་འགྱུར་རོ།། བསམ་གཏན་ལྷག་པར་མ་ཟད་བློ་བཟང་སྟེ་འཕགས་པའི་བདེན་པའི་རང་བཞིན་ཏེ་རང་གི་ངོ་བོ་ཤེས་པ་ཞིབ་མོས་ཁོང་དུ་ཆུད་དགོས་པ་ཕྲ་མོ་རྟོགས་པ་ལའང་ཤིན་ཏུ་མཁས་པ་འཐོབ་པས། འདིར་བདེན་པ་ཕྲ་རགས་ལ་མཁས་པའི་ལྷག་པའི་ཤེས་རབ་ཅན་དུ་འགྱུར་རོ། །ས་བཅུ་པ་ལས་ས་ལྔ་པ་བ་དེས། སྡུག་ཀུན་དང་འགོག་ལམ་གྱི་བདེན་པ་དང་། ཀུན་རྫོབ་དང་དོན་དམ་པའི་བདེན་པ་དང་། མཚན་ཉིད་ཀྱི་བདེན་པ་ལ་མཁས་པ་སོགས་ཀྱི་བདེན་པའི་མིང་འདོགས་མང་དུ་འབྱུང་ཡང་། དེ་དག་ཀྱང་བདེན་པ་གཉིས་སུ་མི་འདུ་བ་མིན་ལ། བདེན་པ་བཞི་ལས་འགོག་བདེན་ནི་དོན་དམ་བདེན་པ་དང་། གཞན་གསུམ་ཀུན་རྫོབ་བདེན་པར་གསུངས་སོ། །དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེ་འབྲང་ཞེས་བྱ་བ་ལས། དོན་དམ་པའི་སེམས་བསྐྱེད་པ་ལྔ་པའི་སྐབས་སོ།། །།སེམས་བསྐྱེད་དྲུག་པའི་འགྲེལ་བ། གཉིས་པ་ས་དྲུག་པ་མངོན་དུ་གྱུར་པ་བཤད་པ་ལ་བཞི། སའི་ངེས་ཚིག་དང་ཤེར་ཕྱིན་ལྷག་པར་བསྟན་པ། ཤེས་རབ་ཀྱི་ཕར་ཕྱིན་གྱི་བསྔགས་པ། ཟབ་མོ་རྟེན་འབྱུང་གཟིགས་པའི་དེ་ཁོ་ན་ཉིད་བཤད་པ། སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བའོ། །དང་པོ་ནི། མངོན་དུ་ཕྱོགས་པར་མཉམ་གཞག་སེམས་གནས་ཏེ། །ཞེས་པ་ནས། ཤེས་རབ་གནས་པས་འགོག་པ་ཐོབ་པར་འགྱུར། །ཞེས་ཚིགས་བཅད་གཅིག་བྱུང་། ས་ལྔ་པར་བསམ་གཏན་གྱི་ཕར་ཕྱིན་ཡོངས་སུ་དག་པ་ཐོབ་པས། ས་དྲུག་པ་མངོན་དུ་ཕྱོགས་པ་སྟེ་གྱུར་པར་མཉམ་བཞག་གི་སེམས་ཕུལ་ཏུ་བྱུང་བ་ལ་གནས་ཏེ། དེ་ལ་བརྟེན་ནས་རྟེན་འབྱུང་གི་དེ་ཁོ་ན་ཉིད་མཐོང་བའི་བྱང་སེམས་ས་དྲུག་པ་ལ་གནས་པས་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ཕུལ་ཏུ་བྱུང་བ་ལ་གནས་པས་འགོག་པ་ཐོབ་པར་འགྱུར་གྱི། དེའི་སྔ་རོལ་ཏུ་ནི་མ་ཡིན་ཏེ། ཤེར་ཕྱིན་ལྷག་པ་མེད་པའི་ཕྱིར། དེ་ལྟར་ཤེས་རབ་ལྷག་པའི་སྒོ་ནས་བདེན་པ་དང་རྟེན་འབྲེལ་མངོན་དུ་གྱུར་པའི་ཕྱིར་དང་། རྫོགས་པའི་སངས་རྒྱས་ཀྱི་ཆོས་ཐོབ་པ་ལ་མངོན་དུ་ཕྱོགས་པའི་ཕྱིར་ས་འདི་ལ་མངོན་དུ་གྱུར་པ་ཞེས་བྱའོ། །ས་བཞི་པར་བྱང་ཆུབ་ཕྱོགས་མཐུན་ལ་མཁས་པའི་ཤེས་རབ་དང་། ས་ལྔ་པར་བདེན་བཞི་ཕྲ་རགས་ལ་མཁས་པའི་ཤེས་རབ་དང་། ས་དྲུག་པར་བརྟེན་འབྲེལ་ལུགས་འབྱུང་ལྡོག་ལ་མཁས་པའི་ཤེས་རབ་འཐོབ་པར་གསུངས་ཤིང་། དེ་ལྟར་ན་ས་འདིར་ཤེས་རབ་ཀྱི་བསླབ་པ་གསུམ་རྫོགས་པའོ། ། འདིར་ཤེས་རབ་ཕུལ་དུ་བྱུང་བ་དེའི་ཕྱིར་ཐུན་མོང་མ་ཡིན་པའི་འགོག་པའི་སྙོམས་འཇུག་འདི་ནས་འཐོབ་པ་ཡིན་ནོ། །གཉིས་པ་ནི། ཇི་ལྟར་ལོང་བའི་ཚོགས་ཀུན་བདེ་བླག་ཏུ། །ཞེས་པ་ནས། མིག་ཉམས་ཡོན་ཏན་བླངས་ཏེ་རྒྱལ་ཉིད་འགྲོ། །ཞེས་ཚིགས་བཅད་གཅིག་བྱུང་། ཇི་ལྟར་ཏེ་དཔེར་ན་སྐྱེས་བུ་མིག་དང་ལྡན་པ་གཅིག་གིས་ལོང་བའི་ཚོགས་ཀུན་ཏེ་མཐའ་དག་འགྲོ་བར་འདོད་པའི་ཡུལ་དུ་བདེ་བླག་ཏུ་འཁྲིད་པར་བྱེད་པ་དེ་བཞིན་དུ། ལམ་གྱི་སྐབས་འདིར་ཡང་བློ་སྟེ་ཤེར་ཕྱིན་གྱིས་ཀྱང་། དེ་ཁོ་ན་ཉིད་ལྟ་བའི་མིག་ཉམས་པའི་སྦྱིན་སོགས་ཀྱི་ཡོན་ཏན་རྣམས་བླངས་པ་སྟེ་ཡོངས་སུ་བཟུང་སྟེ། རྒྱལ་བ་འབྲས་བུ་ཉིད་ཀྱི་གོ་འཕང་དུ་འགྲོ་སྟེ། ཤེར་ཕྱིན་ནི་ལམ་ཡང་དག་པ་ཡིན་མིན་ཕྱིན་ཅི་མ་ལོག་པར་མཐོང་བའི་ཕྱིར་རོ། ། གསུམ་པ་ལ་ལྔ་། ཟབ་མོའི་དོན་བཤད་པར་དམ་བཅའ་བ། ཟབ་མོའི་དོན་བཤད་པའི་སྣོད་ངོས་བཟུང་བ། དེ་ལ་བཤད་ན་ཡོན་ཏན་འབྱུང་ཚུལ། སྣོད་ལྡན་གྱི་གང་ཟག་ལ་ཉན་པར་བསྐུལ་བ། རྟེན་འབྱུང་གི་དེ་ཉིད་ཇི་ལྟར་བཤད་པའི་ཚུལ་ལོ། །དང་པོ་ནི། ཇི་ལྟར་དེ་ཡིས་ཆེས་ཟབ་ཆོས་རྟོགས་པ། །ཞེས་པ་ནས། ཇི་ལྟར་གནས་པའི་ལུགས་བཞིན་བརྗོད་པར་བྱ། །ཞེས་ཚིགས་བཅད་གཅིག་བྱུང་། ས་དྲུག་པ་བ་དེ་ཡིས་ཆེས་ཤིན་ཏུ་ཟབ་པའི་ཆོས་ཟབ་མོ་ཇི་ལྟར་རྟོགས་པ་དེ་ལྟར་འཕགས་པ་ཀླུ་སྒྲུབ་ཀྱིས་ལུང་ཕྱིན་ཅི་མ་ལོག་པར་མཁྱེན་ནས། དབུ་མའི་བསྟན་བཅོས་ལས་མདོ་སྡེའི་ལུང་དང་། དེར་མ་ཟད་ལུང་ལས་གཞན་ཡང་རིགས་པ་དག་གིས་ཆོས་རྣམས་ཀྱི་དེ་ཁོ་ན་ཉིད་ཆེས་གསལ་བར་བསྟན་པ་ཡིན་པས་ན། དེའི་ཕྱིར་འཕགས་པ་ཀླུ་སྒྲུབ་ཀྱི་གཞུང་ལུགས་ལས་དེ་ཁོ་ན་ཉིད་ཇི་ལྟར་བསྟན་པ་དེ་ཁོ་ན་ལྟར། ཟླ་བའི་ཞབས་ཀྱིས་ཀླུ་སྒྲུབ་དེས་ཉེ་བར་བསྟན་པའི་ལུགས་ཇི་ལྟར་གནས་པ་དེ་བཞིན་དུ་བརྗོད་པར་བྱའོ། །འཕགས་པ་ཀླུ་སྒྲུབ་ལ་ངེས་དོན་གྱི་ལུང་གི་དོན་ཕྱིན་ཅི་མ་ལོག་པར་ངེས་པ་ཇི་ལྟར་ཡོད་ཅེ་ན། ལུང་ལས་ཤེས་ཏེ། ལང་གཤེགས་ལས། ལྷོ་ཕྱོགས་བེ་དའི་ཡུལ་དུ་ནི། །དགེ་སློང་དཔལ་ལྡན་ཞེས་གྲགས་པ། །དེ་མིང་ཀླུ་ཞེས་འབོད་པ་སྟེ།། ཞེས་སོགས་ངེས་དོན་གྱི་ཐེག་པ་ཡོད་མེད་ཀྱི་མཐའ་གཉིས་དང་བྲལ་བ་ཀླུ་སྒྲུབ་ཀྱིས་འགྲེལ་པར་གསུངས་ཤིང་། སྤྲིན་ཆེན་ལས་ལི་ཙ་བྱི་གཞོན་ནུ་མཐོང་ན་དགའ་བ་དེ་སྟོན་པ་འདས་ནས་ལོ་བཞི་བརྒྱ་ལོན་པ་ན། ཀླུ་ཞེས་བྱ་བའི་དགེ་སློང་དུ་གྱུར་ནས་བསྟན་པ་རྒྱས་པར་བྱེད་པར་གསུངས་པའི་ཕྱིར་རོ། །འཇམ་དཔལ་རྩ་རྒྱུད་ལས་ཀྱང་འབྱུང་བའི་དུས་དང་མཚན་སྤྲིན་ཆེན་དང་འདྲ་ལ། ལོ་དྲུག་བརྒྱ་བཞུགས་པར་བཤད་དོ། ། བུ་སྟོན་རིན་པོ་ཆེས། སྤྲིན་ཆེན་ལས་ཀླུ་ཞེས་བྱ་བའི་དགེ་སློང་ཞེས་མི་འབྱུང་གི །ངའི་མིང་འཆང་བའི་དགེ་སློང་ཞེས་གསུངས་པས་ཀླུ་སྒྲུབ་ཀྱི་གསལ་ཁ་མེད་མོད། ཁ་ཅིག་ཀླུ་སྒྲུབ་ཀྱི་མཚན་ཤཱཀྱ་བཤེས་གཉེན་དུ་འདོད་པ་ལྟར་ན་བརྟག་གསུངས་ཀྱང་། བོད་དུ་འགྱུར་བའི་སྤྲིན་ཆེན་ལས་ཀླུ་ཞེས་བྱ་བའི་དགེ་སློང་ཞེས་མི་འབྱུང་ཡང་། སྤྲིན་ཆེན་པོ་སྟོང་ཕྲག་བཅུ་གཉིས་པ་ལས་དེ་ལྟར་འབྱུང་བ་ཟླ་བའི་ཞབས་ཀྱིས་དྲངས་པ་ཡིན་པས་དོགས་པ་མེད་པར་དབུ་མའི་ཡིག་ཆར་གསུངས་སོ། །རྔ་བོ་ཆེའི་མདོ་ལས་ལི་ཙ་བྱི་མཐོང་ན་དགའ་བ་འདི། སྟོན་པ་འདས་ནས་ལོ་བརྒྱད་ཅུ་པ་ལ་བསྟན་པ་ཉམས་པའི་ཚེ། སྟོན་པའི་མཚན་འཆང་བའི་དགེ་སློང་དུ་གྱུར་ནས་བསྟན་པ་རྒྱས་པར་བྱེད་པར་གསུངས་པ་དེ། ཟླ་བའི་ཞབས་ཀྱིས་ཀླུ་སྒྲུབ་ཀྱི་ལུང་བསྟན་དུ་མ་དྲངས་ཀྱང་། གནས་བརྟན་བྱང་བཟང་དང་ཇོ་བོ་ཆེན་པོ་བཞེད་དེ་ལི་ཙ་བྱི་མཐོང་ན་དགའ་བ་ཀླུ་སྒྲུབ་དང་རྒྱུད་གཅིག་ཏུ་བཤད་པ་ལ་བརྟེན་པའོ་ཞེས་རྣམ་བཤད་ལས་གསུངས་སོ། ། འདི་ལ་ཁ་ཅིག་ན་རེ། རྔ་བོ་ཆེ་ལས་ལུང་བསྟན་པ་དེ་འཕགས་པ་ཀླུ་སྒྲུབ་དང་རྒྱུད་གཅིག་ཡིན་ཀྱང་དེ་དངོས་མ་ཡིན་ཏེ། འཕགས་པ་ཀླུ་སྒྲུབ་ནི་སྟོན་པ་དང་མཚན་མཐུན་པ་མ་ཡིན་པའི་ཕྱིར་ཏེ། རབ་ཏུ་བྱུང་བའི་མཚན་དཔལ་ལྡན་བློ་འཆང་། དངོས་གྲུབ་བརྙེས་པའི་མཚན་ཀླུ་སྒྲུབ་ཅེས་བྱ་བ་ཡིན་པར་གསུངས་ཤིང་། མཚན་གཞན་མི་སྣང་བའི་ཕྱིར་ཟེར་ན་མ་ཁྱབ་སྙམ་སྟེ། དེ་ལ་ཕ་མ་དང་ཉེ་དུ་རྣམས་ཀྱིས་སྟོན་པའི་མཚན་དང་མཐུན་པའི་མིང་བཏགས་པའི་ཕྱིར་ཏེ། སྤྲིན་ཆེན་ལས། འཇིག་རྟེན་ཐམས་ཅད་ཀྱིས་མཐོང་ན་དགའ་བ་བྱང་ཆུབ་སེམས་དཔའ་མི་མཆོག་དེ་དེར་རིགས་ཆེན་པོར་སྐྱེ་བར་འགྱུར་ཏེ། དེའི་ཕ་མ་དང་གཉེན་སྡེ་རྣམས་ཀྱིས་ངའི་མིང་དེའི་མིང་དུ་འདོགས་པར་འགྱུར་རོ། །ཞེས་གསུངས་པའི་ཕྱིར་རོ། ཡང་ཁ་ཅིག་ན་རེ། འཕགས་པ་ཀླུ་སྒྲུབ་སྟོན་པ་འདས་ནས་ལོ་བཞི་བརྒྱ་ལོན་པ་ན་བྱོན་པ་མ་ཡིན་པར་ཐལ། རྔ་བོ་ཆེ་ལས་ལོ་བརྒྱད་ཅུ་པ་ན་འབྱུང་བར་གསུངས་པའི་ཕྱིར་ན་མ་ཁྱབ་སྟེ། རྔ་བོ་ཆེ་ལས་གསུངས་པ་དེ་མིའི་ཚེ་ཚད་ལོ་བརྒྱད་ཅུ་པའི་དབང་དུ་བྱས་པའི་ཕྱིར་ཞེས་སྐབས་པ་རྣམས་ཀྱིས་བཤད་དོ། ། དེ་ལ་ཁ་ཅིག་ན་རེ། འོ་ན་སྟོན་པ་འདས་ནས་ལོ་ཉིས་སྟོང་བདུན་བརྒྱ་ལྷག་འདས་པའི་དེང་སང་གི་དུས་སུ་མིའི་ཚེ་ཚད་བཞི་བཅུ་ཁ་རལ་དུ་འགྱུར་པར་ཐལ། སྟོན་པ་འདས་ནས་ལོ་དགུ་བརྒྱ་ལོན་པའི་དུས་སུ་མིའིི་ཚེ་ཚད་ལོ་བརྒྱད་ཅུ་བར་སོང་བའི་ཕྱིར་ཏེ། འཕགས་པ་ཀླུ་སྒྲུབ་ལྷོ་ཕྱོགས་སུ་ལན་གསུམ་འབྱུང་བའི་ཐ་མའི་དུས་སུ་མིའི་ཚེ་ཚད་ལོ་བརྒྱད་ཅུ་བར་སོང་བའི་ཕྱིར་ཟེར་ན་དཔྱད་པར་བྱའོ། །ཡང་ཁ་ཅིག་ན་རེ། རྩ་ཤེའི་ཊཱིཀ་ཆེན་ལས། རྔ་བོ་ཆེ་ལས་དེ་ལྟར་ལུང་བསྟན་པ་དེ་ལྷོ་ཕྱོགས་སུ་འབྱུང་བའི་ཐ་མ་གཅིག་ཡིན་པར་གསུངས་པས་ལོ་བཞི་བརྒྱ་ན་བྱོན་པ་ནི་ལྷོ་ཕྱོགས་ནས་འབྱུང་བའི་ཚུལ་གཉིས་པའོ། །ཞེས་གསུངས་པའི་ཐ་མ་དེ་ལྷོ་ཕྱོགས་སུ་ལན་གསུམ་འབྱུང་བའི་ཐ་མ་ལ་བྱེད་པ་མི་འཐད་པར་ཐལ། བཟང་སྐྱོང་དང་ཕུག་སྦས་ལ་སོགས་པ་ལྷོ་ཕྱོགས་ཀྱི་བྱང་སེམས་ལྔ་བརྒྱའི་ཐ་མ་ལ་བྱེད་པའི་ཕྱིར་དང་། ལོ་བརྒྱད་ཅུ་ཞེས་པ་ཡང་། ཐེག་ཆེན་གྱི་ཆོས་ནུབ་ནས་ལོ་བརྒྱད་ཅུ་ལོན་པའི་དོན་ཡིན་པའི་ཕྱིར་ཏེ། མདོ་དེ་ཉིད་ལས། དམ་པའི་ཆོས་ནུབ་ནས་ལོ་བརྒྱད་ཅུ་ལོན་པ་དང་། ལོ་བརྒྱད་པ་ཉིད་ལ། ལྷོ་ཕྱོགས་ཀྱི་བྱང་ཆུབ་སེམས་དཔའ་བཟང་སྐྱོང་དང་། ཕུག་སྦས་ལ་སོགས་ཏེ་བྱང་ཆུབ་སེམས་དཔའ་ལྔ་བརྒྱ་པོ་གང་ཡིན་པ་དེ་དག་ཐམས་ཅད་ཀྱི་ཐ་མ་ཤོས་དེས་འབྱིན་པར་འགྱུར་བ་ཡིན་པས་རེ་ཞིག་དེ་ཚོལ་ཅིག གསོལ་བ། ལགས་སོ། །བཙལ་ལགས་ཏེ། ལི་ཙ་བྱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་འདི་ཉིད་ལགས་སོ། །ཞེས་གསུངས་པའི་ཕྱིར་ཟེར་ན་དཔྱད་པར་བྱའོ། ། གཉིས་པ་ནི། སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ནས། །ཞེས་པ་ནས། དེ་ལ་དམ་པའི་དོན་གྱི་བདེན་པ་བསྟན་པར་བྱ། །ཞེས་ཚིགས་བཅད་གཅིག་དང་རྐང་པ་གསུམ་བྱུང་། སོ་སོ་སྐྱེ་བོ་ལས་དང་པོ་བའི་དུས་ནའང་སྟོང་པ་ཉིད་ཀྱི་གཏམ་ཕྱིན་ཅི་མ་ལོག་པ་ཐོས་པ་ན། དེ་ཐོས་པ་ནས་ནང་དུ་གཏམ་དེ་ལ་རབ་ཏུ་དགའ་བ་ཡང་དང་ཡང་དུ་འབྱུང་བ་དང་། རབ་ཏུ་དགའ་བ་དེ་ལས་བྱུང་བའི་མཆི་མས་མིག་བརླན་པ་དང་། ལུས་ཀྱི་བ་སྤུ་ལྡང་བ་སྐྱེ་བར་འགྱུར་པ་གང་ཡིན་པ་དེ་ལ། རྫོགས་པའི་སངས་རྒྱས་ཀྱི་བློ་རྣམ་པར་མི་རྟོག་ཡེ་ཤེས་ཀྱི་ས་བོན་སྟོང་ཉིད་རྟོགས་པའི་ས་བོན་ཞེས་པ་ཡོད་ལ། དེ་ཁོ་ན་ཉིད་སློབ་དཔོན་མཁས་པས་ཉེ་བར་བསྟན་པའི་སྣོད་ནི་གང་ཟག་དེ་ཡིན་ཏེ། གང་ཟག་དེ་ལ་འཆད་པར་འགྱུར་བའི་མཚན་ཉིད་ཅན་གྱི་དམ་པའི་དོན་གྱི་བདེན་པ་བསྟན་པར་བྱའོ། ། གསུམ་པ་ནི། དེ་ལ་དེ་ཡི་རྗེས་སུ་འགྲོ་བའི་ཡོན་ཏན་འབྱུང་། །ཞེས་པ་ནས། རྫོགས་པའི་བྱང་ཆུབ་སེམས་དཔའ་རྣམས་ལ་གུས་པར་བྱེད། །ཅེས་ཚིགས་བཅད་ཕྱེད་དང་གཉིས་བྱུང་། སྔར་བཤད་པའི་ཉན་པ་པོ་དེ་ལ་སྟོང་ཉིད་བསྟན་པ་སྐྱོན་དུ་མི་འགྱུར་བར་མ་ཟད། སྟོང་ཉིད་ཀྱི་ལྟ་བ་ཉན་པ་དེའི་རྗེས་སུ་འགྲོ་བ་སྟེ་འབྲས་བུའི་ཡོན་ཏན་རྣམས་ཀྱང་འབྱུང་ངོ་། །འབྱུང་ཚུལ་ཇི་ལྟར་ཞེ་ན་སྣོད་ལྡན་དེ་སྟོང་ཉིད་ཀྱི་ལྟ་བ་ཉན་པ་ལ་གཏེར་རྙེད་པ་དང་འདྲ་བར་སེམས་ཤིང་། ལྟ་བ་དེ་སྐྱེ་བ་གཞན་དུ་ཡང་མི་ཉམས་པར་བྱ་བའི་ཕྱིར་རྟག་ཏུ་ཚུལ་ཁྲིམས་ཡང་དག་པར་བླངས་ནས་གནས་པར་འགྱུར་ཏེ། ངན་འགྲོར་ལྷུང་ན་ལྟ་བ་རྒྱུན་ཆད་པར་འགྱུར་སྙམ་པའོ། ། ཚུལ་ཁྲིམས་འཆལ་བ་ལ་ནི་སྔོན་དུ་ཚུལ་ཁྲིམས་བླངས་བ་མི་དགོས་ཀྱི། རང་བཞིན་གྱི་ཁ་ན་མ་ཐོ་བ་རྣམས་ཀྱང་ཚུལ་འཆལ་ཡིན་པས་སོ། །བདེ་འགྲོར་སྐྱེས་ཀྱང་ཡོ་བྱད་ཀྱིས་ཕོངས་ན། དེ་འཚོལ་བ་ལྷུར་ལེན་ནས་ལྟ་བ་དེ་ཉན་པ་སོགས་རྒྱུན་ཆད་པར་འགྱུར་སྙམ་ནས་སྦྱིན་པ་གཏོང་བར་འགྱུར་ཞིང་། ལྟ་བ་དེ་སྙིང་རྗེ་ཆེན་པོས་ཟིན་ན་སངས་རྒྱས་ཉིད་འདྲེན་པར་བྱེད་ཀྱི་གཞན་དུ་མིན་ནོ་སྙམ་ནས་རྩ་བ་སྙིང་རྗེ་ཆེན་པོ་ལ་གོམས་པ་སྟེན་པར་བྱེད་དོ། །ཁྲོ་བས་ནི་ངན་སོང་དུ་འགྲོ་བ་དང་དགེ་བ་འཇོམས་ལ། མདོག་ཤིན་ཏུ་མི་སྡུག་པ་འཐོབ་པར་བྱེད་པས། དེའི་རྐྱེན་གྱིས་འཕགས་པ་རྣམས་མཉེས་པར་མི་འགྱུར་རོ་སྙམ་ནས་བཟོད་པ་སྒོམ་པར་བྱེད་དོ། །རྫོགས་བྱང་དུ་ཡང་ཡང་མ་བསྔོས་པའི་ཚུལ་ཁྲིམས་ལ་སོགས་པ་ནི་སངས་རྒྱས་ཀྱི་རྒྱུར་མི་འགྱུར་ཞིང་། ལུས་ལ་སོགས་པ་ཕུན་སུམ་ཚོགས་པ་རྒྱུན་མི་ཆད་པར་འབྱུང་བར་མི་འགྱུར་བས། ཚུལ་ཁྲིམས་ལ་སོགས་པ་དེའི་དགེ་བ་ཡང་འགྲོ་བ་འཁོར་བ་ལས་སྒྲོལ་བར་བྱ་བའི་ཕྱིར་དུ་བྱང་ཆུབ་ཏུ་ཡོངས་སུ་བསྔོ་བར་བྱེད་དོ། །ཉན་རང་སོགས་ཀྱིས་རྟེན་འབྲེལ་ཟབ་མོ་བྱང་སེམས་བཞིན་དུ་སྟོན་མི་ནུས་པར་མཐོང་ནས། རྫོགས་པའི་བྱང་ཆུབ་སེམས་དཔའ་རྣམས་ལ་ཤིན་ཏུ་གུས་པར་བྱེད་དོ། ། བཞི་པ་ནི། ཟབ་ཅིང་རྒྱ་ཆེའི་ཚུལ་ལ་མཁས་པའི་སྐྱེ་བོས་ནི། །ཞེས་སོགས་རྐང་པ་གསུམ་བྱུང་། ཟབ་པ་དང་རྒྱ་ཆེ་བའི་ཚུལ་ལ་མཁས་པའི་སྐྱེ་བོས་ནི། ཡུན་རིང་དུ་བར་མ་ཆད་པར་ཟབ་རྒྱས་ཀྱི་དགེ་ཚོགས་ངེས་པར་བསགས་ནས་རིམ་གྱིས་རབ་ཏུ་དགའ་བའི་ས་ཐོབ་པར་འགྱུར་བས། ས་རབ་དགའ་དེ་ནི་དོན་དུ་གཉེར་བས་འཆད་པར་འགྱུར་བའི་ཟབ་མོའི་ལམ་འདི་མཉན་པར་གྱིས་ཤིག་ཅེས་ཉན་པར་བསྐུལ་བའོ། །༈ རྟེན་འབྱུང་གི་དེ་ཉིད་ཇི་ལྟར་བཤད་པའི་ཚུལ། ལྔ་པ་ལ་གསུམ། ཡང་དག་པའི་དོན་ལུང་གིས་བསྟན་པའི་ཚུལ། ལུང་གི་དོན་དེ་རིགས་པས་བསྒྲུབ་པ། དེས་གྲུབ་པའི་སྟོང་ཉིད་ཀྱི་རབ་དབྱེ་བཤད་པའོ། །དང་པོ་ལ་གཉིས། ལུང་ལས་གསུངས་པའི་ཚུལ་དགོད་པ་དང་། དེ་ཁོ་ན་ཉིད་ཤེས་པའི་མི་མཐུན་ཕྱོགས་ངོས་བཟུང་བའོ། །དང་པོ་ནི། ས་བཅུ་པའི་མདོ་ལས། ས་ལྔ་པ་བ་དེས་དྲུག་པ་ལ་འཇུག་པ་ན། ཆོས་མཉམ་པ་ཉིད་བཅུས་འཇུག་གོ །ཞེས་སོགས་འཇུག་འགྲེལ་དུ་དྲངས་པ་དེ་ཡིན་ནོ།། མཉམ་ཉིད་བཅུའི་ངོས་འཛིན་ལ། ས་བཅུ་པའི་མདོ་འགྲེལ་དང་། བྱང་ས་དང་། ལུགས་འདིས་ཇི་ལྟར་བཤད་ཚུལ་གསུམ་ལས། དང་པོ་གཉིས་ནི་ཡིག་ཆ་རྒྱས་པར་བལྟ་བར་བྱའོ།། གསུམ་པ་ལྟར་ན། ཆོས་ཐམས་ཅད་མཚན་མ་མེད་པར་མཉམ་པ་ཉིད་ནི། ཆོས་གང་ཡིན་ཀྱང་རུང་མཚན་མ་མི་འདྲ་བར་སྣང་བ་རྣམས་འཕགས་པའི་མཉམ་བཞག་གི་ངོར་མེད་པའོ།། ཆོས་ཐམས་ཅད་མཚན་ཉིད་མེད་པར་མཉམ་པ་ཉིད་ནི། ཆོས་གང་ཡིན་ཀྱང་རུང་རང་གི་མཚན་ཉིད་ཀྱིས་གྲུབ་པ་མེད་པའོ། །དེ་གཉིས་ནི་སྤྱིར་བསྟན་པ་དང་། གཞན་བརྒྱད་ནི་སྤྱིར་བསྟན་པའི་དོན་དེ་ཉིད་ཁྱད་པར་དུ་ཕྱེ་ནས་བསྟན་པའོ། །ཆོས་ཐམས་ཅད་སྐྱེ་བ་མེད་པར་མཉམ་པ་ཉིད་ནི་ཆོས་གང་ཡིན་ཡང་རུང་མ་འོངས་པ་རང་གི་མཚན་ཉིད་ཀྱིས་སྐྱེ་བ་མེད་པའོ། །ཆོས་ཐམས་ཅད་མ་སྐྱེས་པར་མཉམ་པ་ཉིད་ནི། ཆོས་གང་ཡིན་ཡང་འདས་པ་དང་ད་ལྟར་བ་རང་མཚན་གྱིས་མ་སྐྱེས་པའོ། །ཆོས་ཐམས་ཅད་དབེན་པར་མཉམ་པ་ཉིད་ནི། ཆོས་གང་ཡང་རང་མཚན་གྱིས་སྐྱེ་འགྱུར་དང་སྐྱེས་པས་དབེན་པའོ། །ཆོས་ཐམས་ཅད་གདོད་མ་ནས་དག་པར་མཉམ་པ་ཉིད་ནི། ཆོས་གང་ཡང་གདོད་མ་ནས་རང་མཚན་གྱིས་རྣམ་པར་དག་པའོ། ། ཆོས་ཐམས་ཅད་སྤྲོས་པ་མེད་པར་མཉམ་པ་ཉིད་ནི། ཆོས་གང་ཡང་འཕགས་པའི་མཉམ་བཞག་གི་ངོར་གཉིས་སྣང་གི་སྤྲོས་པ་མེད་པའམ། དོན་དམ་པར་སྒྲ་རྟོག་གིས་སྤྲོ་བར་མི་ནུས་པའོ། །ཆོས་ཐམས་ཅད་བླང་དོར་མེད་པར་མཉམ་པ་ཉིད་ནི། ཆོས་གང་ཡང་འཕགས་པའི་མཉམ་གཞག་གི་ངོར་བླང་དོར་མེད་པའམ། དོན་དམ་པར་བླང་དོར་མེད་པའོ། །ཆོས་ཐམས་ཅད་དཔེ་བདུན་ལྟར་མཉམ་པ་ཉིད་ནི། ཆོས་གང་ཡང་སྒྱུ་མ་ལ་སོགས་པའི་དཔེ་བདུན་ལྟ་བུར་རང་བཞིན་གྱིས་མེད་པའོ། །ཆོས་ཐམས་ཅད་དངོས་པོ་དང་དངོས་མེད་གཉིས་སུ་མེད་པར་མཉམ་པ་ཉིད་ནི། ཆོས་གང་ལ་ཡང་དངོས་པོ་དང་དངོས་མེད་རང་བཞིན་གྱིས་གྲུབ་པ་མེད་པའོ། །གཉིས་པ་ནི། ཆོས་རྣམས་བདེན་མེད་དུ་གཏན་ལ་འབེབས་པ་འདི་ལ། བདེན་པར་གྲུབ་ཚུལ་དང་། བདེན་པར་འཛིན་ཚུལ་ཤེས་དགོས་ཏེ། བདེན་གྲུབ་ཀྱི་སྤྱི་བློ་ལ་མ་ཤར་ན་བདེན་མེད་རྟོགས་མི་ནུས་པའི་ཕྱིར། དེས་ན་དེ་འཆད་པ་ལ་གཉིས། རང་རྒྱུད་པའི་ལུགས་ཀྱི་བདེན་འཛིན་ངོས་བཟུང་བ་དང་། ཐལ་འགྱུར་བའི་ལུགས་ཀྱི་བདེན་འཛིན་དངོས་བཟུང་བའོ། ། དང་པོ་ནི། རང་རྒྱུད་པའི་གཞུང་ཁུངས་ཐུབ་གཞན་ལས་དགག་བྱ་ངོས་འཛིན་གསལ་བར་མི་འབྱུང་ལ། དབུ་མ་སྣང་བ་ལས། དེ་དག་གི་བསམ་པའི་དབང་གིས་དངོས་པོ་བརྫུན་པའི་ངོ་བོ་ཐམས་ཅད་ནི་ཀུན་རྫོབ་ཏུ་ཡོད་པ་ཁོ་ནའོ་ཞེས་བྱའོ། །ཞེས་བློའི་དབང་གིས་བཞག་པའི་ཡོད་པ་དེ་ཀུན་རྫོབ་ཏུ་ཡོད་པའི་དོན་དུ་གསུངས་པས། དེའི་བཟློག་ཕྱོགས་ཀྱི་ཡོད་པ་ནི་དོན་དམ་པར་ཡོད་པར་ཤེས་དགོས་ལ། དེ་ལྟར་ན་བློའི་དབང་གིས་བཞག་པ་མིན་པར་དོན་གྱི་སྡོད་ལུགས་སུ་ཡོད་པ་ནི། དོན་དམ་པར་རམ་བདེན་པར་ཡོད་པ་དང་། དེ་ལྟར་འཛིན་པ་ནི་བདེན་པར་འཛིན་ཚུལ་ཡིན་ནོ། ། འདི་ལ་ཁ་ཅིག་ན་རེ། དོན་དམ་པར་ཡོད་ཚུལ་དེ་ལྟར་བཤད་པ་མི་འཐད་པར་ཐལ། སྣང་བ་ལས། དོན་དམ་པར་སྐྱེ་བ་མེད་དོ་ཞེས་བྱ་བ་ནི། འདི་དག་ཡང་དག་པའི་ཤེས་པས་སྐྱེ་བར་མ་གྲུབ་པོ་ཞེས་བཤད་པར་འགྱུར་རོ། །ཞེས་དེ་ཁོ་ན་ཉིད་ལ་དཔྱོད་པའི་རིགས་ཤེས་ཀྱིས་སྐྱེ་བར་མ་གྲུབ་པ་དེ། དོན་དམ་པར་སྐྱེ་བ་མེད་པའི་དོན་དུ་གསུངས་པའི་ཤུགས་ཀྱིས། དེ་འདྲ་བའི་རིགས་ཤེས་ཀྱིས་སྐྱེ་བར་གྲུབ་པ་ནི་དོན་དམ་པར་སྐྱེ་ཚུལ་དང་། དེ་འདྲ་བའི་རིགས་ཤེས་ཀྱིས་ཡོད་པར་གྲུབ་པ་ནི་དོན་དམ་པར་ཡོད་ཚུལ་དུ་བཤད་པའི་ཕྱིར་ན་མ་ཁྱབ་སྟེ། དགག་བྱ་ལ་དོན་དམ་གྱི་ཁྱད་པར་སྦྱར་བའི་དོན་དམ་ལ་གཉིས་བཤད་པའི་ཕྱིར་ཏེ། ཐོས་བསམ་སྒོམ་གསུམ་གྱི་རིགས་ཤེས་རྟོག་བཅས་ལ་དོན་དམ་དུ་བྱས་ནས། དེའི་དཔྱད་ཚུལ་ལྟར་དུ་གྲུབ་མ་གྲུབ་ལ་དོན་དམ་པར་ཡོད་མེད་དུ་བཞག་པ་དང་། བློའི་དབང་གིས་བཞག་པ་མིན་པར་དོན་གྱི་སྡོད་ལུགས་སུ་ཡོད་མེད་ལ་དོན་དམ་པར་ཡོད་མེད་དུ་བཞག་པ་གཉིས་ཡོད་པའི་ཕྱིར། དང་པོའི་དོན་དམ་པ་དང་དེའི་ངོར་གྲུབ་པ་ཡང་ཡོད་ལ། ཕྱི་མའི་དོན་དམ་དང་དེར་ཡོད་པ་གཉིས་ཀ་མི་སྲིད་དོ། །ཕྱི་མའི་དོན་དམ་དུ་ཡོད་པ་ལ་སྔ་མའི་དོན་དམ་དུ་ཡོད་པས་ཁྱབ་ཀྱང་། སྔ་མའི་ཡོད་འཛིན་ནི་ལྷན་སྐྱེས་ཀྱི་བདེན་འཛིན་མིན་པས། དགག་བྱ་ངོས་འཛིན་པའི་སྐབས་འདིར་ཕྱི་མའི་ཡོད་འཛིན་ཤེས་པ་གནད་ཆེའོ། །དེའི་ཕྱིར་སྔ་མའི་ཡོད་འཛིན་ངོས་བཟུང་བས་ལྷན་སྐྱེས་ཀྱི་བདེན་འཛིན་ངོས་བཟུང་བའི་གོ་མི་ཆོད་པས། དབུ་མ་སྣང་བ་མ་གཏོགས་པའི་རང་རྒྱུད་པའི་གཞུང་ཁུངས་ཐུབ་གཞན་ལས་དགག་བྱ་ངོས་འཛིན་གསལ་བར་མི་འབྱུང་བར་རྣམ་བཤད་ལས་གསུངས་ཀྱི། སྔ་མའི་ཡོད་འཛིན་ནི་རྟོག་གེ་འབར་བ་སོགས་གཞུང་དུ་མར་བཤད་དོ། ། འཇོག་ཚུལ་དང་པོའི་དོན་དམ་པར་ཡོད་མེད་ནི་སྔར་བཤད་པ་ལྟར་ཡིན་གྱི། རིགས་ཤེས་ཀྱི་ངོར་ཡོད་མེད་ཀྱིས་དོན་དམ་པར་ཡོད་མེད་དུ་འཇོག་པ་གཏན་མ་ཡིན་ཏེ། གཞན་དུ་ན། སྟོང་ཉིད་དོན་དམ་པར་ཡོད་པར་ཐལ་བར་འགྱུར་བའི་ཕྱིར་རོ། །འདི་སྐོར་རྒྱས་པ་གྲུབ་མཐའ་ཆེན་མོའི་མཆན་དང་ཕར་ཕྱིན་སྤྱི་དོན་གྱི་ཟུར་མཆན་ཁོ་བོས་བྲིས་པ་ལས་ཤེས་པར་བྱའོ། །བློའི་དབང་གིས་བཞག་པ་དང་མ་བཞག་པར་འཛིན་ཚུལ་ཇི་ལྟར་ཡིན་ཞེ་ན། དཔེར་ན་སྒྱུ་མ་མཁན་གྱིས་རྡེའུ་ཤིང་སོགས་རྟ་གླང་དུ་སྤྲུལ་པ་ན། མིག་བསླད་པའི་ལྟད་མོ་བ་ལ་ནི་སྤྲུལ་གཞི་རྟ་གླང་དུ་སྣང་བ་དེ་ནང་གི་བློའི་དབང་གིས་བཞག་པར་མི་འཆར་གྱི། གཞི་དེར་རྟ་གླང་མཚན་ཉིད་པ་ཡོད་པར་འཛིན་ནོ། ། སྒྱུ་མ་མཁན་ལྟར་ན་རྟ་གླང་དུ་སྣང་བ་དེ་བློ་འཁྲུལ་བ་ལ་དེ་ལྟར་སྣང་བའི་དབང་གིས་འཇོག་གི དེ་ལྟར་མ་ཡིན་པར་སྤྲུལ་གཞིར་རང་གི་སྡོད་ལུགས་ཀྱི་དབང་གིས་འཇོག་པ་མིན་ནོ། །དེ་བཞིན་དུ་སེམས་ཅན་རྣམས་ཀྱིས་ཆོས་རྣམས་བདེན་པར་ཡོད་པར་སྣང་བ་ན། བློ་ལ་སྣང་བའི་དབང་གིས་བཞག་པ་མིན་པར་ཆོས་དེ་རྣམས་ཀྱི་སྡོད་ལུགས་ཞིག་ཡོད་པར་འཛིན་པ་ནི། བློ་ལྷན་སྐྱེས་ཀྱིས་བདེན་པར་འཛིན་ཚུལ་ལོ། །ནམ་ཞིག་བདེན་གྲུབ་རིགས་པས་ཁེགས་པ་ན་སྒྱུ་མ་མཁན་བཞིན་དུ་ཆོས་རྣམས་བློའི་དབང་གིས་བཞག་པའི་ཡོད་པ་ཙམ་དུ་ཤེས་པར་འགྱུར་རོ། །འདི་ལ་ཁ་ཅིག་ན་རེ། རང་རྒྱུད་པའི་ལུགས་ལ། ཆོས་རྣམས་བློའི་དབང་གིས་བཞག་ཙམ་ཡིན་པར་ཐལ། བློའི་དབང་གིས་བཞག་པ་ཡིན་པའི་ཕྱིར་ན་མ་ཁྱབ། འདོད་མི་ནུས་ཏེ། རང་ངོས་ནས་གྲུབ་པའི་ཕྱིར། བྱས་པ་ལ་ཁོ་ན་རེ། ཆོས་རྣམས་བློའི་དབང་གིས་བཞག་ཙམ་ཡིན་པར་ཐལ། དེ་རྣམས་བློ་གནོད་མེད་ལ་སྣང་བའི་དབང་གིས་བཞག་ཙམ་ཡིན་པར་ཡིག་ཆར་བཤད་པའི་ཕྱིར་ན་མ་ཁྱབ་སྟེ། དེར་དེ་ལྟར་བཤད་ཀྱང་། རྩ་འཇུག་གི་རྣམ་བཤད་དང་ལེགས་བཤད་སྙིང་པོ་སོགས་རྗེའི་ལེགས་བཤད་རྣམས་སུ་རང་རྒྱུད་པའི་སྐབས་སུ་ཙམ་སྒྲ་མ་སྦྱར་ཞིང་། ཐལ་འགྱུར་བའི་སྐབས་སུ་ཙམ་སྒྲ་སྦྱར་བ་ལ་རྒྱུ་མཚན་ཡང་དག་ཅིག་ཡོད་པའི་ཕྱིར། ཡང་ཁ་ཅིག་ན་རེ། ཐལ་རང་གཉིས་ཀྱིས་ཐ་སྙད་དུ་ཡོད་པར་འདོད་ཚུལ་ལ་ཕྲ་རགས་མེད་པར་ཐལ། དེ་གཉིས་ཀས་ཆོས་རྣམས་བློའི་དབང་གིས་བཞག་པའི་ཡོད་པར་འདོད་པའི་ཕྱིར་ན་མ་ཁྱབ་སྟེ། དེ་གཉིས་ཀས་ཆོས་རྣམས་བློའི་དབང་གིས་བཞག་པར་འདོད་པ་མཐུན་ཀྱང་། བཞག་ཙམ་ཡིན་མིན་ལ་ཁྱད་པར་ཡོད་ལ། བློའི་དབང་གིས་བཞག་ཅེས་པའི་བློ་ལ་ཡང་ཁྱད་པར་ཆེ་བའི་ཕྱིར། ཕྱི་མ་གྲུབ་སྟེ། ཐལ་འགྱུར་བས་ཆོས་རྣམས་མིང་གི་ཐ་སྙད་ཀྱི་དབང་གིས་བཞག་ཙམ་དུ་བཞེད་ལ། རང་རྒྱུད་པས། ཐ་སྙད་འདོགས་པའི་བློའི་དབང་གིས་ཆོས་རྣམས་འཇོག་མི་ནུས་ཤིང་། སྣང་ཞེན་གྱི་ཡུལ་གྱི་རང་མཚན་སྣང་བ་ལ་ལྟོས་ཏེ་ཚད་མ་གཞན་གྱིས་གནོད་པ་མེད་པའི་བློ་ལ་སྣང་བའི་དབང་གིས་བཞག་པར་འདོད་པའི་ཕྱིར་རོ། ། ཡང་ཁོ་ན་རེ། ཐལ་རང་གཉིས་ཀྱིས་ཆོས་རྣམས་དོན་དམ་པར་མེད་པར་འདོད་ཚུལ་ལ་ཕྲ་རགས་ཀྱི་ཁྱད་པར་མེད་པར་ཐལ། དེ་གཉིས་ཀས་ཆོས་གང་ཡིན་ཀྱང་དེ་ཁོ་ན་ཉིད་ལ་དཔྱོད་པའི་རིགས་ཤེས་ཀྱིས་དཔྱད་བཟོད་དུ་མ་གྲུབ་པར་འདོད་པ་མཐུན་པའི་ཕྱིར་ན་མ་ཁྱབ་སྟེ། དེ་ཙམ་མཐུན་ཀྱང་དེ་ཁོ་ན་ཉིད་ལ་དཔྱོད་པར་སོང་མ་སོང་གི་མཚམས་མི་འདྲ་བའི་ཕྱིར་ཏེ། ཐལ་འགྱུར་བས། ཆོས་རྣམས་ལ་དེ་དང་དེའོ་ཞེས་ཐ་སྙད་བཏགས་པ་ཙམ་གྱིས་མ་ཚིམ་པར་རང་རང་གི་ཐ་སྙད་བཏགས་པའི་གདགས་གཞི་དེ་ཇི་ལྟར་ཡིན་དཔྱད་ན་དེ་ཁོ་ན་ཉིད་ལ་དཔྱོད་པར་འགྲོ་བར་བཞེད་ལ། རང་རྒྱུད་པས། དཔྱད་ལུགས་དེ་ཙམ་གྱིས་དེ་ཁོ་ན་ཉིད་ལ་དཔྱོད་པར་འགྲོ་བར་མི་འདོད་ཀྱི། སྔར་བཤད་པ་ལྟར་གྱི་གནོད་པ་མེད་པའི་བློའི་དབང་གིས་བཞག་པ་མིན་པར་ཡུལ་རང་གིས་གནས་ལུགས་ཀྱི་དབང་གིས་ཡོད་མེད་སོགས་དཔྱོད་པ་ནས་དེ་ཁོ་ནར་གྲུབ་མ་གྲུབ་དཔྱོད་པར་འགྲོ་བར་འདོད་པའི་ཕྱིར་རོ། ། ཡང་ཁ་ཅིག་ན་རེ། དངོས་སྨྲ་བས་ཀྱང་གཟུགས་སོགས་ཆོས་རྣམས་བློའི་དབང་གིས་བཞག་པར་ཁས་ལེན་པར་ཐལ། དེ་དག་གིས་ཚད་མའི་དབང་གིས་གཞལ་བྱ་འཇོག་པར་འདོད་པའི་ཕྱིར་ན་མ་ཁྱབ་སྟེ། ཚད་མའི་དབང་གིས་གཞལ་བྱ་འཇོག་ཅེས་པ་ནི། གཞལ་བྱའི་སྡོད་ལུགས་ཚད་མས་སྒྲུབ་དགོས་པས། ཚད་མ་མེད་པར་གཞལ་བྱ་ཡོད་པར་འཇོག་མི་རུང་བའི་དོན་ཡིན་གྱི། སྒྱུ་མའི་རྟ་དེ་བློ་འཁྲུལ་བའི་དབང་གིས་བཞག་པ་ལྟར། གཟུགས་སོགས་ཆོས་རྣམས་བློ་ལ་སྣང་བའི་དབངགིས་བཞག་པར་དངོས་སྨྲ་བས་མི་འདོད་པའི་ཕྱིར་རོ། ། གཉིས་པ་ནི། བློ་ལྷན་སྐྱེས་གྱིས་ཆོས་རྣམས་བདེན་པར་འཛིན་ཚུལ་ཡོད་དེ། ཕྱི་ནང་གི་ཆོས་རྣམས་རྟོག་པས་བཏགས་པ་ཙམ་མ་ཡིན་པར་རང་གི་ངོ་བོའི་སྒོ་ནས་ཡོད་པར་འཛིན་པ་དེ་ཡིན་པའི་ཕྱིར། ཆོས་རྣམས་རྟོག་པས་བཏགས་པ་ཙམ་ཡིན་ཚུལ་ནི། དཔེར་ན་ཐག་ཁྲ་སྦྲུལ་དུ་འཛིན་པའི་ཚེ། ཐག་པའི་ངོས་ནས་སྦྲུལ་གྱི་མཚན་གཞིར་འཇོག་རྒྱུ་ཅུང་ཟད་ཀྱང་མེད་པས། དེའི་སྦྲུལ་ནི་རྟོག་པས་བཏགས་པ་ཙམ་ཡིན་པ་བཞིན་དུ། ཕུང་པོ་ལ་བརྟེན་ནས་ངའོ་སྙམ་དུ་འཛིན་པའི་ཚེ། ཕུང་པོའི་སྟེང་ནས་སྔ་ཕྱིའི་རྒྱུན་གྱི་ཚོགས་པ་དང་། དུས་གཅིག་པའི་ཚོགས་པ་དང་། དེའི་ཆ་ཤས་གང་ཡང་ངའི་མཚན་གཞིར་འཇོག་ཏུ་མི་རུང་བས། དེའི་ང་ནི་རྟོག་པས་བཏགས་པ་ཙམ་ཡིན་ནོ། །གང་ཟག་རྟོག་པས་བཏགས་ཙམ་ཡིན་ཚུལ་དེ་ལྟར་ཤེས་ན། ཆོས་གཞན་རྣམས་ཀྱང་དེ་དང་འདྲ་སྟེ། མདོ་ལས། ཇི་ལྟར་ཁྱོད་ཀྱིས་བདག་གི་འདུ་ཤེས་ནི། །ཤེས་པ་དེ་བཞིན་ཀུན་ལ་བློས་སྦྱར་བྱ། །ཞེས་གསུངས་སོ། ། མིང་གི་ཐ་སྙད་ཀྱི་དབང་ཙམ་གྱིས་བཞག་པ་མིན་པའི་ཡོད་པར་འཛིན་པ་ནི། བདེན་པར་དང་དོན་དམ་པར་དང་ཡང་དག་པར་གྲུབ་པ་དང་། རང་གི་ངོ་བོས་དང་རང་གི་མཚན་ཉིད་ཀྱིས་དང་རང་བཞིན་གྱིས་ཡོད་པར་འཛིན་པ་ཡིན་ལ། དེས་བཟུང་བའི་ཞེནཡུལ་ནི་བརྟག་པ་མཐའ་བཟུང་གི་བདེན་ཚད་དོ། །རང་རྒྱུད་པས་བདེན་པ་སོགས་གསུམ་དུ་གྲུབ་པ་མེད་ཀྱང་། གཞན་རྣམས་ཐ་སྙད་དུ་ཡོད་པར་བཞེད་དོ། །དེ་རྣམས་ལ་དགག་བྱའི་བདག་ཅེས་བྱ་ལ། དེ་ཉིད་གང་ཟག་གི་སྟེང་དུ་མེད་པ་ནི་གང་ཟག་གི་བདག་མེད་དང་། ཆོས་གཞན་གྱི་སྟེང་དུ་མེད་པ་ནི་ཆོས་ཀྱི་བདག་མེད་དུ་གསུངས་པས། བདག་མེད་གཉིས་སྟོང་གཞི་དང་བདག་འཛིན་གཉིས་དམིགས་ཡུལ་གྱིས་འབྱེད་དགོས་ཀྱི། དགག་བྱ་དང་འཛིན་ཚུལ་གྱི་སྒོ་ནས་མི་འབྱེད་དོ། ། བྱས་པ་ལ་ཁ་ཅིག་ན་རེ། གང་ཟག་གི་བདག་འཛིན་ལྷན་སྐྱེས་ཀྱི་དམིགས་རྣམ་གཉིས་སུ་ཕྱེ་བའི་དམིགས་པའི་ཡུལ་ཡིན་ན་གང་ཟག་ཡིན་པས་མ་ཁྱབ་པར་ཐལ། མིག་རྣ་སོགས་ལ་དམིགས་ནས་ང་ཡི་བར་འཛིན་པའི་འཇིག་ལྟ་ལྷན་སྐྱེས་ཡོད་པའི་ཕྱིར་ཏེ། ང་ཡིར་འཛིན་པའི་འཇིག་ལྟ་ལྷན་སྐྱེས་ཡོད་པའི་ཕྱིར་ན་མ་ཁྱབ་སྟེ། ང་ཡིར་འཛིན་པའི་འཇིག་ལྟ་ལྷན་སྐྱེས་ཀྱི་དམིགས་པ་ནི་ང་ཡི་བ་ཉིད་ཡིན་གྱི་རང་གི་མིག་སོགས་དམིགས་པར་མི་བཟུང་ངོ་། །ཞེས་རྣམ་བཤད་ལས་གསུངས་པའི་ཕྱིར་དང་། རྩ་ཤེའི་ཊཱིཀ་ཆེན་ལས་ཀྱང་། ང་ཡི་བ་ལ་དམིགས་ནས་རྣམ་པ་རང་གི་མཚན་ཉིད་ཀྱིས་གྲུབ་པར་འཛིན་པ་ནི། ང་ཡིར་འཛིན་པའི་འཇིག་ལྟ་ལྷན་སྐྱེས་དང་གང་ཟག་གི་བདག་གི་བ་ལ་རྨོངས་པའི་མ་རིག་པ་གཉིས་གའོ། །ང་ཡི་བའི་གཞི་མིག་རྣ་སོགས་ལ་དམིགས་ནས་དེ་ལྟར་འཛིན་པ་ནི་ཆོས་ཀྱི་བདག་འཛིན་ཡིན་པས། ང་ཡི་བ་ལ་དམིགས་ཞེས་པ་ནི་དེ་དག་ལ་དམིགས་པ་མིན་ནོ། །ཞེས་གསུངས་པའི་ཕྱིར་རོ། ། རྗེའི་གསུང་འདི་ལ་རྗེས་འཇུག་རྣམས་ཀྱིས་སྣ་ཚོགས་བཤད་པར་སྣང་སྟེ། སྟོང་ཐུན་ལས། རང་རྒྱུད་ཀྱིས་བསྡུས་པའི་མིག་རྣ་སོགས་ནི་ང་ཡི་བའི་མཚན་གཞི་དང་གང་ཟག་དང་ཆོས་གཉིས་སུ་ཕྱེ་བའི་ཡ་གྱལ་གྱི་ཆོས་ཀྱི་མཚན་གཞི་གཉིས་ཀ་ཡིན་ལ། དེ་དག་བློ་ལྷན་སྐྱེས་ལ་ཡུལ་གྱི་རང་ངོས་ནས་གྲུབ་པའི་ང་ཡི་བར་སྣང་ཞིང་། དེ་འདྲ་བའི་ང་ཡི་བ་ལ་དམིགས་ནས་རང་གི་མཚན་ཉིད་ཀྱིས་གྲུབ་པས་ཞེན་པ་ནི་ང་ཡི་བར་འཛིན་པ་ལྷན་སྐྱེས་ཡིན་ལ། ཞེས་གསུངས་པ་ལྟར་ན། མིག་རྣ་སོགས་ང་ཡི་བ་ཡིན་ཀྱང་གང་ཟག་མིན་ལ། མིག་རྣ་སོགས་ང་ཡི་བར་སྣང་བའི་ང་ཡི་བ་ནི་ང་ཡི་བ་དང་གང་ཟག་གཉིས་ཀ་ཡིན་ཞེས་པ་ལྟ་བུར་སྣང་ངོ་། ། རྣམ་བཤད་ལས། བདག་གི་འདི་ཞེས་ཞེས་པའི་རང་འགྲེལ་ལས། འདི་ནི་བདག་གིའོ་སྙམ་དུུ་ངར་འཛིན་པའི་ཡུལ་ལས་གཞན་པའི་དངོས་པོའི་རྣམ་པ་མ་ལུས་པ་མངོན་པར་ཞེན་པ་ཡིན་ནོ། །ཞེས་མིག་ལ་སོགས་པའི་གཞི་ལ་དམིགས་ནས་འདི་ནི་བདག་གི་ཡིན་ནོ་སྙམ་དུ་ཞེན་པ་བདག་གིར་འཛིན་པར་བཤད་པ་ཇི་ལྟར་ཡིན་སྙམ་ན། དེ་ནི་མིག་སོགས་རྣམས་བདག་གི་བར་མཐོང་ནས་བདག་གི་བ་ལ་བདེན་པར་མངོན་པར་ཞེན་པའི་དོན་ཡིན་གྱི། བདག་གི་བའི་མཚན་གཞི་མིག་སོགས་དམིགས་པར་སྟོན་པ་མིན་ཏེ། ཞེས་དང་། ང་ཡིར་འཛིན་པའི་འཇིག་ལྟས། ངར་འཛིན་གྱི་དམིགས་ཡུལ་ལས་གཞན་པ་སྟེ་དེ་མིན་པའི་གཟུགས་དང་མིག་ལ་སོགས་པའི་དངོས་པོ་ལ་འདི་ནི་བདག་གིའོ་ཞེས་བདག་གི་བ་ལ་བདེན་པར་ཆགས་པ་བསྐྱེད་པས། ཞེས་གསུངས་ཏེ། སྟོང་ཐུན་གྱི་ལུང་དེ་འདི་ལ་བརྟེན་པར་སྣང་ངོ་། །དབུ་མའི་ཡིག་ཆར། མིག་རྣ་སོགས་ང་ཡི་བའི་གདགས་གཞི་ཡིན་གྱི་ང་ཡི་བ་མིན་ལ། ང་ཡི་བ་ཡིན་ན་གང་ཟག་ཡིན་པས་ཁྱབ་སྟེ། མིག་རྣ་སོགས་ནི་ངའི་ཡིན་རྒྱུའི་གཞི་དང་། མིག་རྣ་སོགས་བདག་དེའི་ཡིན་པ་ལ་བརྟེན་ནས་བདག་གི་བའམ། བདག་གི་ཅན་ཞེས་གང་ཟག་ལ་བྱེད་པའི་ཕྱིར། དཔེར་ན་ནོར་ཅན་ལ་ནོར་བ་དང་རྟ་ཅན་ལ་རྟ་བ་ཞེས་པ་བཞིན་ནོ་གསུངས། བཤད་ཚུལ་འདི་ནི་དཔྱད་གཞི་ཤིན་ཏུ་ཆེ་སྟེ། མིག་རྣ་སོགས་ང་ཡི་བའི་མཚན་གཞིར་རྣམ་བཤད་དང་སྟོང་ཐུན་གཉིས་ཀར་གསུངས་པ་སྔར་དྲངས་པ་དེའི་ཕྱིར་དང་། འཕགས་པ་ཡབ་སྲས་དང་རྗེ་བདག་ཉིད་ཆེན་པོའི་གསུང་རབ་རྣམས་སུ་གཟུགས་སོགས་དང་མིག་རྣ་སོགས་ང་ཡི་བར་བཤད་པ་ཤིན་ཏུ་མང་པོ་ཡོད་པའི་ཕྱིར་རོ། །ཤེས་བྱེད་རྣམས་མངས་དོགས་ནས་མ་བྲིས་ཏེ། ཁོ་བོས་བྲིས་པའི་གྲུབ་མཐའ་ཆེན་མོའི་མཆན་དུ་བལྟ་བར་བྱའོ། །པཎ་ཆེན་བསོད་གྲགས་ཀྱིས། ང་ཡི་བ་གང་ཟག་མིན་ལ། ཆོས་དང་གང་ཟག་གཉིས་སུ་ཕྱེ་བའི་ཆོས་ཀྱང་མ་ཡིན་ཞིང་། ང་ཡིར་འཛིན་པའི་འཇིག་ལྟས་ང་དང་ང་ཡི་བ་གཉིས་ཀ་ལ་དམིགས་པ་ཡིན་ཀྱང་མིག་རྣ་སོགས་ལ་དམིགས་པ་མིན་པར་བཤད་དོ། ། བླུན་པོ་ཁོ་བོའི་བློར་ཤར་ཚོད་ལྟར་ན། ཕ་རོལ་ཏུ་ཕྱིན་པའི་དོན་ལ། ཕ་རོལ་དེར་ཕྱིན་པ་ཞེས་ལས་ལ་སྦྱར་བ་དང་། འདིས་ཕ་རོལ་ཏུ་ཕྱིན་པར་བྱེད་པ་ཞེས་བྱེད་པ་ལ་སྦྱར་བ་གཉིས་ཡོད་པ་ལྟར་བདག་གི་བ་ཞེས་པ་ཡང་། བདག་གིར་བྱེད་པ་པོ་ཞེས་བྱེད་པ་ལ་སྦྱར་བ་དང་། བདག་གིར་བྱ་བའི་ཡུལ་ཞེས་ལས་ལ་སྦྱར་བ་གཉིས་ཀ་འཐད་པས། སྐབས་འདིའི་འཇིག་ལྟའི་དམིགས་ཡུལ་དུ་གྱུར་པའི་བདག་གི་བ་ནི་བདག་གིར་བྱེད་པ་པོ་ལ་བདག་གི་བ་ཞེས་པ་ཡིན་གྱི། མིག་རྣ་སོགས་བདག་གི་བ་མིན་ཞེས་པ་དང་། བདག་གི་བ་ཡིན་ན་གང་ཟག་ཡིན་པས་ཁྱབ་པར་བཤད་པ་མིན་ནོ། ། མངོན་པ་བའི་ལུགས་ལ། བདག་གི་བ་རྣམས་གང་ཟག་རྫས་ཡོད་དེའི་དབང་བསྒྱུར་བྱར་འཛིན་པ་ནི། བདག་གིར་འཛིན་པའི་འཇིག་ལྟ་ཡིན་པར་རྣམ་བཤད་ལས་གསུངས་པ་ལྟར། ལུགས་འདིར་ཡང་མིག་རྣ་སོགས་བདག་གི་བ་རྣམས་རང་གི་ངོ་བོས་གྲུབ་པའི་གང་ཟག་དེའི་དབང་བསྒྱུར་བྱར་འཛིན་པ་ནི། ང་ཡིར་འཛིན་པའི་འཇིག་ལྟ་ཡིན་པར་འདོད་དགོས་ཏེ། རྣམ་བཤད་ཀྱི་ལུང་སྔར་དྲངས་པ་དང་། རྩ་ཤེའི་ཊཱིཀ་ཆེན་ལས་ཀྱང་། ངོ་བོས་ཡོད་པའི་ངས་ནམ་མྱང་འདས་འཐོབ་སྙམ་པ་དང་། དེ་འདྲ་བའི་ང་དེའི་བདག་གི་བར་མྱང་འདས་ནམ་ཞིག་ན་འགྱུར་སྙམ་དུ་འཛིན་ན་དེ་འཇིག་ལྟ་ཡིན་པས། དེ་ཉིད་ཀྱིས་མྱང་འདས་འཐོབ་པ་ལ་གེགས་བྱེད་པར་གསུངས་ཏེ། ཞེས་གསུངས་པའི་ཕྱིར། ཁྱབ་སྟེ། ངོ་བོས་ཡོད་པའི་ང་དེའི་བདག་གི་བར་མྱང་འདས་ནམ་ཞིག་ན་འགྱུར་སྙམ་དུ་འཛིན་པ་དེ་འཇིག་ལྟ་ཡིན་ན། མིག་རྣ་འདི་ངོ་བོས་ཡོད་པའི་ང་དེའི་དབང་བསྒྱུར་བྱར་འཛིན་པ་དེ་འཇིག་ལྟ་ཡིན་པར་ཤིན་ཏུ་མཚུངས་པའི་ཕྱིར་རོ། ། དེས་ན་མིག་རྣ་སོགས་གང་ཟག་གི་བདག་དེའི་དབང་བསྒྱུར་བྱར་འཛིན་པ་དེ། དགག་བྱ་ཕྲ་རགས་ཀྱི་ཁྱད་པར་མ་གཏོགས་པར་ང་ཡིར་འཛིན་པའི་འཇིག་ལྟ་ཡིན་པར་འཇོག་པ་ལ་གོང་འོག་མཐུན་ཀྱང་། མི་མཐུན་པའི་ཆ་འདི་ཙམ་ཞིག་ཡོད་དེ། མངོན་པ་བས། འཇིག་ལྟ་དེའི་དམིགས་པ་ལ་མིག་རྣ་སོགས་འཇོག་པས། ཟག་བཅས་མཚན་ཉིད་པ་ཡིན་ན་འཇིག་ལྟའི་དམིགས་ཡུལ་ཡིན་པས་ཁྱབ་པར་འདོད་ལ། ལུགས་འདིས་འཇིག་ལྟ་དེའི་དམིགས་པ་ལ་བྱེད་པ་པོའི་གང་ཟག་འཇོག་གི །ལས་སུ་བྱ་བ་ཕུང་པོ་དང་མིག་རྣ་སོགས་མི་འཇོག་པས། འཇིག་ལྟ་ལྷན་སྐྱེས་ཀྱི་དམིགས་ཡུལ་ཡིན་ན་གང་ཟག་ཡིན་པས་ཁྱབ་པར་བཞེད་དོ། ། བྱས་པ་ལ་ཁ་ཅིག་ན་རེ། བཤད་ཚུལ་འདི་མི་འཐད་པར་ཐལ། ང་ཡིར་འཛིན་པའི་འཇིག་ལྟའི་དམིགས་ཡུལ་ལ་ཕུང་པོ་རྣམས་འཇོག་པའི་ཕྱིར་ཏེ། རྩ་ཤེ་ལས། བདག་དང་བདག་གི་ཞི་བའི་ཕྱིར། །ངར་འཛིན་ང་ཡིར་འཛིན་མེད་འགྱུར། །ཞེས་པའི་ཊཱིཀ་ཆེན་ལས། དེ་ལྟར་ང་དང་ང་ཡི་བ་རང་གི་ངོ་བོས་མ་གྲུབ་པར་གཏན་ལ་ཕབ་པའི་ལྟ་བ་རྙེད་པ་དེ་ཉིད་རྒྱུན་ལྡན་དུ་བསྒོམས་པ་ལ་བརྟེན་ནས། བདག་སྟེ་ངར་འཛིན་པའི་ཡུལ་གང་ཟག་དང་། བདག་གི་བ་སྟེ་ང་ཡིར་འཛིན་པའི་ཡུལ་ཕུང་པོ་རྣམས་ཀྱིས་མཚན་མ་ཞི་བ་སྟེ། ཞེས་གསུངས་པའི་ཕྱིར་ན་མ་ཁྱབ་སྟེ། དེ་དག་འཇིག་ལྟས་ང་ཡིར་འཛིན་པའི་ཡུལ་ཡིན་ཀྱང་། དམིགས་ཡུལ་མ་ཡིན་པར་ཁས་བླང་ཆོག་པའི་ཕྱིར། འོན་ཀྱང་འདི་ནི་དཀའ་གནས་ཡིན་པས་ཐད་གཅོད་མི་སྔ་བར་དཔྱོད་ཅིག ཡང་ཁ་ཅིག །འཇིག་ལྟའི་དམིགས་ཡུལ་ཡིན་ན་གང་ཟག་ཡིན་པས་མ་ཁྱབ་སྟེ། དཀའ་གནད་བརྒྱད་ཀྱི་ཟིན་བྲིས་ལས། འཇིག་ལྟ་དང་གང་ཟག་གི་བདག་འཛིན་ཡིན་མིན་ལ་མུ་བཞི་ཕྱེ་ནས། འཇིག་ལྟ་ཡིན་ལ་གང་ཟག་གི་བདག་འཛིན་མ་ཡིན་པའི་མུ་དེ་ལ་ང་ཡིར་འཛིན་པའི་འཇིག་ལྟ་བཞག་པའི་ཕྱིར་ན་མ་ཁྱབ་སྟེ། རྗེ་བདག་ཉིད་ཆེན་པོས་ལྗགས་བཤད་སྩལ་པའི་ཚེ་དེ་ལྟར་བཤད་པ་ཡང་ཡོད་དམ་སྙམ་ཡང་ཕྱི་རྩོམ་ཕལ་ཆེར་མཐུན་པར་ང་ཡིར་འཛིན་པའི་འཇིག་ལྟ་གང་ཟག་གི་བདག་འཛིན་ཡིན་པར་གསུངས་པའི་ཕྱིར་རོ། །འཇིག་ལྟའི་དམིགས་ཡུལ་ལ་གྲུབ་མཐའ་གོང་འོག་མི་མཐུན་པ་ནི། ཆོས་ཐམས་ཅད་བདག་མེད་པའོ། །ཞེས་པའི་བདག་མེད་ཀྱི་ངོས་འཛིན་ལ་མི་མཐུན་པའི་གནད་ཀྱིས་ཡིན་ནམ་སྙམ་ཏེ། འོག་ནས་ཅུང་ཟད་འཆད་པར་འགྱུར་རོ། ། གཉིས་པ་ལ་གཉིས། ཆོས་ཀྱི་བདག་མེད་རིགས་པས་བསྒྲུབ་པ་དང་། གང་ཟག་གི་བདག་མེད་རིགས་པས་བསྒྲུབ་པའོ། །དང་པོ་ལ་བཞི། མཐའ་བཞིའི་སྐྱེ་བ་བདེན་པ་གཉིས་ཀར་དགག་པ། དེ་ལྟར་དགག་པ་ལ་རྩོད་པ་སྤང་བ། རྟེན་འབྱུང་གི་སྐྱེ་བ་ཉིད་ཀྱིས་མཐར་འཛིན་གྱི་ལོག་རྟོག་འགོག་ཚུལ། རིགས་པས་དཔྱད་པ་བྱས་པའི་འབྲས་བུ་ངོས་བཟུང་བའོ། །དང་པོ་ལ་གསུམ། རང་བཞིན་གྱིས་སྐྱེ་བ་མེད་པའི་དམ་བཅའ་བཞག་པ། དེ་རིགས་པས་སྒྲུབ་པའི་སྒྲུབ་བྱེད་བསྟན་པ། མཐའ་བཞིའི་སྐྱེ་བ་བཀག་པས་གྲུབ་པའི་དོན་ནོ། །དང་པོ་ནི། སྐྱེ་བ་མེད་པར་མཉམ་པ་ཉིད་རིགས་པས་བསྟན་པ་ཉིད་ཀྱིས་མཉམ་ཉིད་གཞན་རྣམས་བསྟན་པ་སླ་བར་དགོངས་ཏེ། དབུ་མའི་བསྟན་བཅོས་ཀྱི་དང་པོར། བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན།། དངོས་པོ་གང་དག་གང་ན་ཡང་། །སྐྱེ་བ་ནམ་ཡང་ཡོད་མ་ཡིན། །ཞེས་ཉེ་བར་བཀོད་དོ།། རྐང་པ་དང་པོ་གཉིས་ཀྱིས་བདག་ལས་མ་ཡིན་ཞེས་སོགས་གསུངས་པ་ལ། ཅི་ཞིག་མ་ཡིན་ཞེས་དྲིས་པའི་ལན་དུ། སྐྱེ་བ་ནམ་ཡང་ཡོད་མ་ཡིན་ཞེས་སྦྱོར་རོ། །ཕྱི་ནང་གི་དངོས་པོ་གང་དག་ཡུལ་དུས་གྲུབ་མཐའ་གང་ན་ཡང་བདག་དང་གཞན་དང་གཉིས་ཀ་དང་རྒྱུ་མེད་ལས་སྐྱེ་བ་ནམ་ཡང་ཡོད་པ་མ་ཡིན་ནོ་ཞེས་པའོ། །སྐྱེ་བ་ནམ་ཡང་ཡོད་མ་ཡིན་ཞེས་པས་རང་བཞིན་གྱིས་སྐྱེ་བ་མེད་པ་དོན་གྱིས་བསྟན་པ་ཡིན་གྱི། དངོས་སུ་བསྟན་པ་མིན་ཏེ། འཇུག་འགྲེལ་ལས། འདིར་མ་ཡིན་ཞེས་བྱ་བ་འདི་ཡོད་པ་ཉིད་ཀྱི་སྒྲུབ་བྱེད་རང་ལས་སྐྱེ་བ་དང་འབྲེལ་གྱི། ཡོད་པ་དང་ནི་མ་ཡིན་ཏེ། དེ་དགག་པ་དོན་གྱིས་འགྲུབ་པའི་ཕྱིར་རོ། །ཞེས་གསུངས་པའི་ཕྱིར། སྐྱེ་བ་རྒྱུ་ཡོད་མེད་གཉིས་སུ་ཁ་ཚོན་ཆོད་ཅིང་། རྒྱུ་ཡོད་ལ་རྒྱུ་འབྲས་གཉིས་རང་བཞིན་གཅིག་དང་ཐ་དད་རེ་རེ་བ་གཉིས་དང་། གཉིས་ཀ་ཚོགས་པ་གསུམ་དུ་ཁ་ཚོན་ཆོད་པས་རང་བཞིན་གྱིས་སྐྱེ་བ་འགོག་པའི་དམ་བཅའ་ཡང་བཞིས་ཆོག་པར་གསུངས་སོ། ། དེ་ལྟར་འཕགས་པའི་དམ་བཅའ་བཞི་འདིར་བཀོད་པ་ནི། དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག །གཉིས་ཀ་ལས་ཀྱང་མ་ཡིན་རྒྱུ་མེད་པར་ནི་ག་ལ་ཡོད།། ཅེས་གསུངས་ཏེ། འབྲས་བུ་དེ་ཉིད་དེའི་ངོ་བོ་ཉིད་ལས་འབྱུང་བ་མིན་པ་དང་། རྒྱུ་གཞན་དག་ལས་འབྱུང་བ་ག་ལ་ཞིག་སྟེ་དེ་མེད་པ་དང་། རང་གཞན་གཉིས་ཀ་ལས་ཀྱང་འབྱུང་བ་མ་ཡིན་པ་དང་། རྒྱུ་མེད་པར་འབྱུང་བ་ག་ལ་ཡོད་དེ་མེད་དོ། །]༈ 

[གཉིས་པ་ལ་བཞི། བདག་སྐྱེ་དགག་པ། གཞན་སྐྱེ་དགག་པ། གཉིས་ཀ་ལས་སྐྱེ་བ་དགག་པ། རྒྱུ་མེད་པར་སྐྱེ་བ་དགག་པའོ། །དང་པོ་ལ་གཉིས། འགྲེལ་པ་མཛད་པའི་རིགས་པས་དགག་པ། རྩ་ཤེའི་རིགས་པས་དགག་པའོ། །དང་པོ་ལ་གསུམ། གྲུབ་མཐའ་མཁན་གྱི་ལུགས་དགག་པ། གྲུབ་མཐས་བློ་མ་བསྒྱུར་བའི་ཐ་སྙད་དུ་ཡང་མེད་པར་བསྟན་པ། དེ་ལྟར་བཀག་པ་རྣམས་ཀྱི་དོན་བསྡུ་བའོ། །དང་པོ་ལ་གཉིས། རང་དང་ངོ་བོ་གཅིག་པའི་རྒྱུ་ལས་སྐྱེ་བ་དགག་པ། རྒྱུ་དང་འབྲས་བུ་གཉིས་ངོ་བོ་གཅིག་པ་དགག་པའོ། །དང་པོ་ནི། 

དེ་ནི་དེ་ལས་འབྱུང་ན་ཡོན་ཏན་འགའ་ཡང་ཡོད་མ་ཡིན། །ཞེས་པ་ནས། ཇི་ལྟར་དེ་ཉིད་ཀྱིས་དེ་རྣམ་པར་འཇིག་པར་བྱེད་པར་འགྱུར། །ཞེས་ཚིགས་བཅད་ཕྱེད་དང་གཉིས་བྱུང་། འདི་ལ་གསུམ་ལས། ངོ་བོ་གཅིག་པའི་རྒྱུ་ལས་སྐྱེ་ན་ནི་དོན་མེད་དུ་ཐལ་བ་ནི། སྐྱེ་བཞིན་པ་སྐྱེ་བའི་བྱ་བའི་བྱེད་པ་པོ་མྱུ་གུ་དེ་ནི། དེའི་རང་གི་ངོ་བོ་ལས་འབྱུང་ན། དེ་ལྟར་འབྱུང་བ་ལ་འབྱུང་དགོས་པའི་ཡོན་ཏན་ལྷག་པོ་འགའ་ཡང་ཡོད་པ་མ་ཡིན་ཏེ། མྱུ་གུའི་རང་གི་ངོ་བོ་ཡོད་པ་ཉིད་སྔར་རྒྱུའི་དུས་ན་ཐོབ་ཟིན་པའི་ཕྱིར་རོ། །འདི་ལ་གྲངས་ཅན་པ་རྣམས་རྒྱུ་རྐྱེན་དང་རྒྱུ་འབྲས་སོགས་རྣམ་འགྱུར་ཐམས་ཅད་ལ་རང་བཞིན་གཅིག་པའི་གཙོ་བོ་གཅིག་རྗེས་སུ་འགྲོ་བ་མེད་ན་རྒྱུ་རྐྱེན་སོ་སོ་བ་རྣམས་ལ་འབྲས་བུ་ཐུན་མོང་བ་གཅིག་མི་སྲིད་པར་འགྱུར། རྒྱུ་ནས་ཀྱི་རང་བཞིན་དང་། རྐྱེན་ཆུ་ལུད་ཀྱི་རང་བཞིན་དང་། དེ་བཞིན་དུ་མྱུ་གུའི་རང་བཞིན་དང་། དེའི་རྒྱུ་རྐྱེན་གྱི་རང་བཞིན་རྣམས་ཕར་ཡིན་ཚུར་ཡིན་དུ་འདོད་དོ། །དེའི་ཕྱིར་མྱུ་གུ་མྱུ་གུ་ལས་སྐྱེ་བར་མི་འདོད་ཀྱང་། མྱུ་གུ་དེ་ས་བོན་གྱི་རང་བཞིན་ལས་སྐྱེ་བའི་ཕྱིར། རང་གི་རང་བཞིན་ལས་ཀྱང་སྐྱེ་སྟེ། ས་མྱུག་གཉིས་རང་བཞིན་གཅིག་པས་སོ། ། དེས་ན་འབྲས་བུ་རྣམས་རང་རང་གི་རང་བཞིན་ལས་སྐྱེ་བ་དང་རང་གི་རྒྱུའི་དུས་ན་མི་གསལ་བར་ཡོད་པ་གསལ་བར་སྐྱེ་བ་ནི་བདག་སྐྱེའི་འདོད་ཚུལ་ལོ། །གྲངས་ཅན་པ་ཁ་ཅིག་སྐྱེ་བར་མི་སྨྲ་བར་གསལ་བར་འདོད་མོད་ཀྱང་། དོན་འདྲའོ། །འདིས་སྤྱི་གསལ་ངོ་བོ་གཅིག་ཏུ་འདོད་པ་ཡང་དེ་ལྟར་ཡིན་གྱི། སངས་རྒྱས་པས་སྤྱི་དང་བྱེ་བྲག་ངོ་བོ་གཅིག་ཏུ་འདོད་པ་དང་གཏན་མི་འདྲའོ། །ས་བོན་གྱི་དུས་སུ་མྱུ་གུའི་ངོ་བོ་ཡོད་ན། མྱུ་གུའི་ངོ་བོ་ལས་དོན་གཞན་པའི་མྱུ་གུའི་གསལ་བ་མི་སྲིད་པས་ས་བོན་གྱི་དུས་སུ་མྱུ་གུའི་རང་བཞིན་ཡོད་པར་མ་ཟད། མྱུ་གུ་ཡང་ཡོད་དགོས་པས། དེའི་ཚེ་དེ་གྲུབ་པའི་འོག་ཏུ་སླར་ཡང་སྐྱེ་བ་ལ་དོན་ནམ་དགོས་པ་གཏན་མེད་དོ། །གལ་ཏེ་གསལ་བའི་ཕྱོགས་འཛིན་ནའང་། གསལ་བ་རྒྱུའི་དུས་སུ་ཡོད་ན་ཁས་བླངས་དང་འགལ་ལ། མེད་ན་སྤྱི་གསལ་ལ་རང་བཞིན་གཅིག་ཐ་དད་དཔྱད་ལ་དགག་གོ །ངོ་བོ་གཅིག་པ་ལས་སྐྱེ་ན་རིགས་པ་དང་འགལ་བ་ནི། སྐྱེས་ཟིན་པར་གྱུར་པ་སླར་ཡང་ལྡབས་ནས་སྐྱེ་བར་རིགས་པ་མ་ཡིན་པ་ཉིད་དོ། །འང་གི་སྒྲས་ནི་དོན་མེད་དུ་འགྱུར་བར་མ་ཟད་པའོ། །སྐྱེས་ཟིན་སླར་ཡང་སྐྱེ་བར་ཡོངས་སུ་རྟོགས་པར་འགྱུར་བ་སྟེ་འདོད་ན་ནི། མྱུ་གུ་ལ་སོགས་པ་རྣམས་ཀྱི་སྐྱེ་བ་འཇིག་རྟེན་འདིར་རྙེད་པར་མི་འགྱུར་ཞིང་། ས་བོན་དེ་ཉིད་བར་མ་ཆད་པར་སྲིད་མཐར་ཐུག་པའི་བར་དུ་རབ་ཏུ་སྐྱེ་བ་ཉིད་དུ་འགྱུར་རོ། །དེ་ནི་མྱུ་གུ་སོགས་འབྲས་བུའི་རིགས་འདྲ་རྣམས་གཏན་ནས་མི་སྐྱེ་བ་དང་། ས་བོན་སོགས་རྒྱུའི་རིགས་འདྲ་རྣམས་བར་མ་ཆད་པར་སྐྱེ་བར་ཐལ། སྐྱེས་ཟིན་པ་དེ་ཉིད་སླར་ཡང་སྐྱེ་དགོས་པའི་ཕྱིར་ཞེས་པའོ། ། དེ་དག་གི་ཉེས་སྤོང་གི་ལན་དགག་པ་ནི། ཅི་སྟེ་མྱུ་གུ་སྐྱེ་བ་ལ་ཕན་འདོགས་པར་རྐྱེན་དྲོད་གཤེར་སོགས་ཀྱིས། ས་བོན་སྤང་ངོ་ལྟ་བུར་རྣམ་པར་འགྱུར་པར་བྱེད་ཅིང་། མྱུ་གུ་སྐྱེད་པར་བྱེད་ལ། མྱུ་གུ་ཡང་རང་སྐྱེད་པ་པོ་ས་བོན་དང་ལྷན་ཅིག་ཏུ་གནས་པ་འགལ་བའི་ཕྱིར། ས་བོན་འགག་པར་བྱེད་ཅིང་འབྱུང་བས། སྔར་བཤད་པའི་སྐྱོན་གཉིས་མི་འཇུག་ལ། ས་མྱུག་རང་བཞིན་གཅིག་ཡིན་པས་བདག་ལས་མི་སྐྱེ་བ་ཡང་མིན་ནོ་སྙམ་ན། འདི་ཡང་མི་རུང་སྟེ། གང་གི་ཕྱིར་ས་སྨྱུག་གི་རང་བཞིན་གཅིག་ཡིན་པས། ཇི་ལྟར་ན་མྱུ་གུ་དེ་ཉིད་ཀྱིས་ས་བོན་རྣམ་པར་འཇིག་པར་བྱེད་པར་འགྱུར་ཏེ་མི་འགྱུར་ཏེ། མྱུ་གུས་མྱུ་གུ་འཇིག་པར་མི་བྱེད་པ་བཞིན་ནོ་སྙམ་དུ་བསམས་སོ།། འདི་ལ་ཕ་རོལ་པོས་མྱུ་གུས་ས་བོན་འཇིག་པ་ནི་རྣམ་འགྱུར་གྱི་སྟེང་ནས་ཡིན་པས། རང་གིས་རང་འཇིག་པ་དང་ག་ན་འདྲ་སྙམ་མོད་ཀྱང་། རང་བཞིན་ཐམས་ཅད་ཕར་ཡིན་ཚུར་ཡིན་དུ་སོང་ན་རྣམ་འགྱུར་སོ་སོ་བ་ཡང་མི་འགྲུབ་པས་གནོད་པ་སྤང་མི་ནུས་སོ། །གཉིས་པ་ནི། 
 
 བྱེད་རྒྱུ་ས་བོན་གྱི་ལས་ཐ་དད་མྱུ་གུའི་དབྱིབས་དང་ནི། །ཞེས་པ་ནས། དེ་ཡང་གཟུང་དུ་ཡོད་འགྱུར་དེ་ཕྱིར་འདི་ནི་ཁས་མི་བླང་། ཞེས་ཚིགས་བཅད་གཉིས་བྱུང་། འདི་ལ་གསུམ་ལས། ས་མྱུག་གཉིས་ལ་དབྱིབས་སོགས་ཐ་དད་མེད་པར་ཐལ་བས་དགག་པ་ནི། མྱུ་གུ་ཆོས་ཅན། རང་སྐྱེད་པར་བྱེད་པའི་ས་བོན་གྱི་དབྱིབས་དང་ཁ་དོག་སོགས་ལས་ཐ་དད་པའི་རིང་ཐུང་སོགས་ཀྱི་དབྱིབས་དང་། སྔོ་སེར་སོགས་ཀྱི་ཁ་དོག་དང་། མངར་སྐྱུར་སོགས་ཀྱི་རོ་དང་། ནད་སེལ་བ་སོགས་ཀྱི་ནུས་མཐུ་དང་། རྐྱེན་མི་འདྲ་བ་ལས་རྫས་ཀྱི་ཁྱད་པར་འགྱུར་བའི་རྣམ་པར་སྨིན་པ་ཐ་དད་པ་ཁྱོད་ལ་མེད་པར་ཐལ་བར་འགྱུར་ཏེ། ས་མྱུག་གཉིས་ཀྱི་རང་བཞིན་རྣམ་པ་ཐམས་ཅད་དུ་ཁྱད་པར་མེད་པའི་ཕྱིར ས་མྱུག་གཉིས་ཀྱི་རང་བཞིན་རྣམ་པ་ཐམས་ཅད་དུ་ཁྱད་པར་མེད་པ་མ་ཡིན་ཏེ། རང་བཞིན་རྣམ་པ་ཐམས་ཅད་དུ་ཁྱད་པར་མེད་ན་དེ་གཉིས་ལ་དབྱིབས་དང་ཁ་དོག་དང་རོ་དང་ནུས་མཐུ་སོགས་ཁྱད་པར་མེད་པར་འགྱུར་དགོས་པ་ལ་དེ་ལྟར་མ་ཡིན་པའི་ཕྱིར་ཞེས་བཟློག་པ་འཕེན་པར་མཛད་དོ། ། དེའི་ཉེས་སྤོང་གི་ལན་དགག་པ་ནི། ཅི་སྟེ་ས་བོན་གྱི་གནས་སྐབས་གཏང་ནས་མྱུ་གུའི་གནས་སྐབས་གཞན་དུ་འགྱུར་བས། ས་མྱུག་གཉིས་གནས་སྐབས་ཐ་དད་པ་ཙམ་ཡིན་པའི་ཕྱིར་ས་བོན་དེ་ཉིད་མྱུ་གུར་འགྱུར་བ་ཡིན་ནོ་ཞེ་ན། གལ་ཏེ་སྔར་གྱི་ས་བོན་གྱི་བདག་གི་དངོས་པོའི་གནས་སྐབས་བསལ་ནས་དེ་ལས་གཞན་མྱུ་གུའི་གནས་སྐབས་ཀྱི་ངོ་བོར་འགྱུར་ན། དེ་ལྟར་འདོད་པ་དེའི་ཚེ་ས་བོན་དེའི་རང་བཞིན་ཉིད་མྱུ་གུའི་རང་བཞིན་དེ་ཉིད་ཡིན་ཞེས་ཇི་ལྟར་རིགས་པར་འགྱུར་ཏེ། དེའི་གནས་སྐབས་ཀྱི་དངོས་པོ་དེ་ཉིད་དེའི་དངོས་པོ་ཉིད་ཡིན་པའི་ཕྱིར་དང་། དེའི་ངོ་བོ་ལས་དོན་གཞན་པའི་དེའི་དངོས་པོ་མེད་པའི་ཕྱིར་རོ།། གནས་སྐབས་གཉིས་ཀྱི་རེ་རེར་གཉིས་ཀ་འཛིན་མི་འཛིན་མཚུངས་པར་ཐལ་བས་དགག་པ་ནི། གལ་ཏེ་ཁྱོད་ཀྱི་ལྟར་ས་བོན་དང་མྱུ་གུའི་ངོ་བོ་གཉིས་ལ་འཇིག་རྟེན་འདིར་ངོ་བོ་གཞན་པ་ཡོད་པ་མ་ཡིན་ན། ཇི་ལྟར་མྱུ་གུའི་གནས་སྐབས་སུ་ས་བོན་གཟུང་དུ་མེད་པ་དེ་བཞིན་དུ་མྱུག་གུ་ཡང་གཟུང་དུ་མེད་པར་འགྱུར་བའམ། ཡང་ན་ཇི་ལྟར་མྱུ་གུའི་གནས་སྐབས་སུ་མྱུ་གུ་གཟུང་དུ་ཡོད་པ་དེ་བཞིན་དུ་ས་བོན་དེ་ཡང་དབང་པོའི་ཤེས་པས་གཟུང་དུ་ཡོད་པར་འགྱུར་བ་ལས་མེད་པ་དེའི་ཕྱིར། ཉེས་པ་དེ་དག་སྤོང་བར་འདོད་པས། ས་མྱུག་གཉིས་ཀྱི་ངོ་བོ་ལ་གཞན་མེད་པ་འདི་ནི་ཁས་བླང་བར་མི་བྱའོ། ། གཉིས་པ་ནི། གང་ཕྱིར་རྒྱུ་ཞིག་ན་ཡང་དེའི་འབྲས་བུ་མཐོང་བའི་ཕྱིར། །དེ་དག་གཅིག་པ་ཡིན་ཞེས་འཇིག་རྟེན་གྱིས་ཀྱང་ཁས་མི་ལེན། །ཞེས་གསུངས་ཏེ། གང་གི་ཕྱིར་རྒྱུ་ས་བོན་ཞིག་ནའང་ས་བོན་དེའི་འབྲས་བུ་མཐོང་བའི་ཕྱིར། ས་མྱུག་དེ་དག་ངོ་བོ་གཅིག་པ་ཡིན་ཞེས་འཇིག་རྟེན་གྱིས་ཀྱང་ཁས་མི་ལེན་ནོ། །གསུམ་པ་ནི། 
 
 དེ་ཕྱིར་དངོས་པོ་བདག་ལས་འབྱུང་ཞེས་རབ་ཏུ་བརྟགས་པ་འདི། །དེ་ཉིད་དང་ནི་འཇིག་རྟེན་དུ་ཡང་རིགས་པ་མ་ཡིན་ནོ། །ཞེས་གསུངས་ཏེ། གང་གི་ཕྱིར་བདེན་པ་གཉིས་སུའང་བདག་ལས་སྐྱེ་བ་རིགས་པ་དང་འགལ་བ་དེའི་ཕྱིར། ཕྱི་ནང་གི་དངོས་པོ་རྣམས་བདག་ལས་འབྱུང་བ་ཡིན་ཞེས་རབ་ཏུ་བརྟགས་པ་འདི་དེ་ཉིད་དེ་དོན་དམ་དང་འཇིག་རྟེན་གྱི་ཀུན་རྫོབ་ཏུའང་རིགས་པ་མ་ཡིན་ནོ། །གཉིས་པ་ནི། 
 
 བདག་ལས་སྐྱེ་བར་འདོད་ན་བསྐྱེད་པར་བྱ་དང་སྐྱེད་བྱེད་དང་། །ཞེས་པ་ནས། བྱ་མིན་རྒྱ་ཆེར་བཤད་པའི་ཉེས་པར་ཐལ་བར་འགྱུར་ཕྱིར་རོ། །ཞེས་ཚིགས་བཅད་གཅིག་བྱུང་། སྐྱོན་གཞན་ཡང་ཡོད་དེ། བདག་ལས་སྐྱེ་བར་འདོད་ན། བསྐྱེད་པར་བྱ་བ་འབྲས་བུ་དང་། སྐྱེད་པར་བྱེད་པ་རྒྱུ་དང་གང་ཞིག་བྱ་བའི་ལས་དང་། གང་གིས་བྱེད་པའི་བྱེད་པ་པོ་ཡང་གཅིག་ཉིད་དུ་འགྱུར་ན། དེ་དག་ནི་གཅིག་མ་ཡིན་པས་ན། བདག་ལས་སྐྱེ་བར་ཁས་བླང་བར་བྱ་བ་མ་ཡིན་ཏེ། བསྟན་བཅོས་འདི་དང་རྩ་ཤེས་ལས་རྒྱ་ཆེར་བཤད་པའི་ཉེས་པར་ཐལ་བར་འགྱུར་བའི་ཕྱིར་རོ། །དེ་ལྟར་བཀག་པ་ན་རྒྱུ་དང་འབྲས་བུ་དང་བྱེད་པ་པོ་དང་ལས་གཉིས་ཀྱང་ངོ་བོ་གཅིག་ཏུ་ཐལ་ཟེར་ན་འདོད་ལ། སྤྱིར་གཅིག་ཏུ་ཐལ་ཟེར་ན་མ་ཁྱབ་པོ་ཞེས་སྨྲ་མོད་ཀྱང་། སྔར་བཤད་པ་ལྟར་གྱི་རང་བཞིན་གཅིག་ཏུ་འདོད་ན། རྣམ་འགྱུར་ཡང་གཅིག་ཏུ་འཕུལ་ནུས་པའི་རིགས་པས་སྤོང་མི་ནུས་པར་གསུངས་སོ། །སྐབས་འདིར་མཐའ་དཔྱད་པ་ལ་གསུམ། སངས་རྒྱས་བསྐྱངས་ཀྱིས་བདག་སྐྱེ་བཀག་ཚུལ། དེ་ལ་ལེགས་ལྡན་གྱིས་སྐྱོན་བརྗོད་ཚུལ། སྐྱོན་དེ་སངས་རྒྱས་བསྐྱངས་ལ་མི་འཇུག་པར་ཟླ་བས་བཤད་ཚུལ་ལོ།། དང་པོ་ནི། སངས་རྒྱས་བསྐྱངས་ཀྱིས། དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་། སྐྱེ་བ་ཐུག་པ་མེད་པར་འགྱུར་བའི་ཕྱིར། ཞེས་གསུངས་སོ། །དེའི་དོན་ནི། དངོས་པོ་རྣམས་བདག་ལས་སྐྱེ་བ་མེད་ཅེས་དམ་བཅའ་བཞག་ནས། བདག་ལས་སྐྱེ་ན་སྐྱོན་ཅི་ཡོད་ཅེ་ན། མྱུ་གུ་ལ་སོགས་པའི་དངོས་པོ་རྣམས་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་བདག་ཉིད་ཐོབ་ཟིན་པའི་ཕྱིར། མ་ཁྱབ་ན། དེ་ཆོས་ཅན། ནམ་ཡང་སླར་མི་སྐྱེ་བར་མི་འགྱུར་བར་ཐལ། གྲུབ་ཟིན་ཀྱང་ཡང་སྐྱེ་དགོས་པའི་ཕྱིར། ཞེས་པའི་འགལ་བརྗོད་ཀྱི་ཐལ་འགྱུར་གཉིས་ཀྱིས་བཀག་གོ ། དེ་ལ་གྲངས་ཅན་གྱིས། ཐལ་འགྱུར་སྔ་མ་ལ་ཁྱབ་པ་མེད་དེ། ནུས་པའི་ངོ་བོར་མི་གསལ་བར་ཡོད་པ་གསལ་བར་སྐྱེ་དགོས་པའི་ཕྱིར། ཐལ་འགྱུར་ཕྱི་མ་ལ་ཁྱབ་པ་མེད་དེ། གསལ་ཟིན་ནས་སླར་སྐྱེ་མི་དགོས་པའི་ཕྱིར། ཞེས་ཟེར། འོ་ན་མངོན་གསལ་གྱི་བུམ་པ་རང་གི་རྒྱུ་དུས་ན་ཡོད་དམ་མེད། དང་པོ་ལྟར་ན། རང་གི་རྒྱུ་དུས་ན་ཡོད་པའི་མངོན་གསལ་གྱི་བུམ་པ་ཆོས་ཅན། སླར་ཡང་སྐྱེ་མི་དགོས་པར་ཐལ། གསལ་ཟིན་པའི་ཕྱིར། གཉིས་པ་ལྟར་ན། མངོན་གསལ་གྱི་བུམ་པ་ཆོས་ཅན། རང་གི་རྒྱུ་དུས་ན་ཡོད་པར་ཐལ། སྐྱེ་ལྡན་གྱི་དངོས་པོ་ཡིན་པའི་ཕྱིར། རྟགས་ཁས་བླངས་ཀྱིས་གྲུབ་པོ།། ཞེས་འགོག་པར་མཛད་དོ། །རྩ་ཤེའི་ཊཱིཀ་ཆེན་ལས། དེ་ལ་ཕ་རོལ་པོས་ནུས་པའི་ངོ་བོར་མི་གསལ་བར་ཡོད་པ་གསལ་བར་སྐྱེ་དགོས་པ་དང་། གསལ་ཟིན་ནས་སྐྱེ་མི་དགོས་པས་ཐལ་བ་སྔ་ཕྱི་གཉིས་ལ་ཁྱབ་པ་མེད་ཅེས་སྨྲ་མོད་ཀྱང་སྐྱོན་སྤོང་མི་ནུས་ཏེ། གསལ་བ་སྔ་ནས་ཡོད་ན་དེར་སྐྱེ་མི་དགོས་ལ། སྔ་ནས་ཡོད་ཀྱང་སྐྱེ་ན་ཐུག་མེད་སོ་ན་གནས་ཤིང་། གསལ་བ་སྔར་མེད་ན་རྒྱུ་ལ་སྔར་ཡོད་ཁོ་ན་སྐྱེ་བའི་ཕྱོགས་ཉམས་སོ། །ཞེས་གསུངས་པའི་ཕྱིར། གཉིས་པ་ནི། དེ་ལ་ལེགས་ལྡན་གྱིས། དེ་ནི་རིགས་པ་མ་ཡིན་ཏེ་གཏན་ཚིགས་དང་དཔེ་མ་བརྗོད་པའི་ཕྱིར་དང་། གཞན་གྱིས་སྨྲས་པའི་ཉེས་པ་མ་གསལ་བའི་ཕྱིར་རོ། །གླགས་ཡོད་པའི་ཚིག་ཡིན་པའི་ཡང་ཕྱིར་ཏེ། ཞེས་སྐྱོན་གསུམ་བརྗོད་དོ། ། སྐྱོན་དང་པོ་ནི། སངས་རྒྱས་བསྐྱངས་ཀྱི་སྦྱོར་བ་དང་། དེས་བདག་སྐྱེ་འགོག་ནུས་པའི་གཏན་ཚིགས་དང་དཔེ་གང་ཡང་མ་བརྗོད་པས་དམ་བཅའ་ཙམ་དུ་ཟད་པའི་ཕྱིར་ཞེས་པའོ། ། སྐྱོན་གཉིས་པ་ནི། གྲངས་ཅན་གྱིས། བདག་ལས་ཞེས་པའི་དོན་དེ་གང་ཡིན། འབྲས་བུའི་བདག་ཉིད་ལས་སམ། རྒྱུའི་བདག་ཉིད་ལས་ཡིན། གལ་ཏེ་འབྲས་བུ་གསལ་བའི་བདག་ཉིད་ལས་མི་སྐྱེ་བར་སྒྲུབ་ན་གྲུབ་ཟིན་སྒྲུབ་པའི་སྐྱོན་དུ་འགྱུར་ཏེ། ཁོ་བོ་ཅག་ཀྱང་འབྲས་བུ་གསལ་བའི་བདག་ཉིད་ལས་མི་སྐྱེ་བར་འདོད་པའི་ཕྱིར། འོན་ཏེ་རྒྱུ་མི་གསལ་བའི་བདག་ཉིད་ལས་མི་སྐྱེ་བར་སྒྲུབ་ན་གཏན་ཚིགས་འགལ་བའི་སྐྱོན་དུ་འགྱུར་ཏེ། སྐྱེ་ལྡན་ཐམས་ཅད་རྒྱུ་མི་གསལ་བའི་བདག་ཉིད་ལས་སྐྱེ་བའི་ཕྱིར་རོ་ཞེས་དམ་བཅའ་ལ་བརྟགས་ནས་སྐྱོན་བརྗོད་པ་མ་གསལ་བའི་ཕྱིར། ཞེས་པའོ། ། སྐྱོན་གསུམ་པ་ནི། སངས་རྒྱས་བསྐྱངས་ཀྱི་འགྲེལ་ངག་དེ་ལ་ཀླན་ཀའི་གླགས་ཡོད་པའི་སྐྱོན་ཡོད་དེ། འགྲེལ་ངག་དེའི་དངོས་ཟིན་ལ། དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དེ། སྐྱེ་བ་དོན་མེད་དང་ཐུག་མེད་ཡིན་པའི་ཕྱིར། ཞེས་བཀོད་འདུག་ཀྱང་། སྐྱེ་བ་དོན་མེད་དང་ཐུག་མེད་ནི་སྦྱོར་བ་དེའི་རྟགས་སུ་མི་རུང་སྟེ། གཏན་ཚིགས་མ་གྲུབ་པར་འགྱུར་བའི་ཕྱིར། བདག་ལས་སྐྱེ་ན་དོན་མེད་ཐུག་མེད་ཀྱང་དེའི་རྟགས་སུ་མི་རུང་སྟེ། དེ་རྩོད་གཞིའི་སྟེང་དུ་རྟོགས་ན་བསྒྲུབ་བྱ་རྟོགས་པར་འགྱུར་བའི་ཕྱིར་རོ། །དེས་ན་འགྱུར་བའི་ཕྱིར་ཞེས་པའི་ཚིག་གི་ནུས་པ་ལས། བཟློག་དོན་གཉིས་རྟགས་ཡིན་ཏེ། སྐྱེ་བ་དོན་མེད་དུ་འགྱུར་དགོས་པ་ལས་དོན་བཅས་དང་། ཐུག་མེད་དུ་འགྱུར་དགོས་པ་ལས་ཐུག་བཅས་ཡིན་པའི་ཕྱིར་ཞེས་པ་ནི་སངས་རྒྱས་བསྐྱངས་ཀྱི་འདོད་པར་མངོན་ནོ། །དེ་ལྟ་ན་དངོས་ཟིན་གྱི་དམ་བཅའ་ཡང་བཟློག་དགོས་ཏེ། རྟགས་བཟློག་ན་བསྒྲུབ་བྱའི་ཆོས་ཀྱང་བཟློག་དགོས་པ་ནི་རིགས་སྨྲ་སྤྱིའི་ལུགས་ཡིན་པའི་ཕྱིར། འོན་ཀྱང་དོན་མེད་ཐུག་མེད་བཟློག་ནས་དོན་བཅས་ཐུག་བཅས་སུ་འགྱུར་བ་ལྟར། བདག་སྐྱེ་མེད་པ་བཟློག་ནས་བདག་སྐྱེ་ཡོད་དེ་ཞེས་པའམ། བདག་སྐྱེ་མེད་པ་མ་ཡིན་ཏེ་ཞེས་བཟློག་པར་བྱར་མི་རུང་སྟེ། བདག་སྐྱེ་མེད་པར་སྒྲུབ་པའི་སྐབས་ཡིན་པའི་ཕྱིར་རོ། །དེས་ན་བདག་སྐྱེ་རྣམ་པར་བཅད་ཙམ་མ་ཡིན་པ་བཟློག་དོན་ཡིན་ནོ། ། དེ་ལྟར་ན་སངས་རྒྱས་བསྐྱངས་ཀྱི་དགོངས་ཚོད་ནི། དངོས་པོ་རྣམས་རྩོད་གཞི། བདག་སྐྱེ་མེད་པ་ཙམ་མ་ཡིན་པའམ། བདག་སྐྱེ་བཀག་ཙམ་མ་ཡིན་པའམ། བདག་སྐྱེ་རྣམ་པར་བཅད་ཙམ་མ་ཡིན་པ་བསྒྲུབ་བྱའི་ཆོས། དོན་མེད་ཐུག་མེད་རྟགས་སུ་བཞེད་པར་མངོན་པས། དམ་བཅའ་དེ་གཞན་སྐྱེ་ཤུགས་ལ་འཕེན་པའི་མ་ཡིན་དགག་ཏུ་འགྱུར་ཏེ། དངོས་པོ་རྣམས་བདག་སྐྱེ་རྣམ་པར་བཅད་ཙམ་མ་ཡིན་པ་དེ་གཞན་སྐྱེ་ཤུགས་ལ་འཕེན་པའི་མ་ཡིན་དགག་ཡིན་པའི་ཕྱིར་ཏེ། དེ་མ་ཡིན་དགག་ཡིན་པ་ལ་དོགས་པ་མེད་ལ། དེ་མ་ཡིན་དགག་ཡིན་ན་འཕེན་རྒྱུའི་ཆོས་ནི་གཞན་སྐྱེ་ལས་གཞན་དུ་མི་རྙེད་པའི་ཕྱིརརོ། །དེ་ལྟ་ན་ཀླུ་སྒྲུབ་ཡབ་སྲས་ཀྱི་གྲུབ་མཐའ་དང་འགལ་བར་འགྱུར་ཏེ། བདག་ལས་མ་ཡིན་ཞེས་པའི་དོན་བདག་སྐྱེ་རྣམ་པར་བཅད་ཙམ་གྱི་མེད་དགག་ཡིན་པ་ནི་འཕགས་པའི་དགོངས་པ་འགྲེལ་པའི་ཤིང་རྟ་ཆེན་པོ་རྣམས་ཀྱི་གཏིང་ཚུགས་པའི་གྲུབ་པའི་མཐའ་ཡིན་པའི་ཕྱིར་རོ། ། འདི་ལ་ཁ་ཅིག་ན་རེ། ཁྱོད་ཀྱིས་སངས་རྒྱས་བསྐྱངས་ཀྱི་དགོངས་ཚོད་བླངས་པའི་སྦྱོར་བ་བཤད་པ་དེ་མི་འཐད་པར་ཐལ། དེའི་བསྒྲུབ་བྱའི་ཆོས་ལ། སྐྱེ་བ་གཞིར་བྱས་ལ་བདག་ལས་མི་སྐྱེ་སྟེ། ཞེས་འགོད་དགོས་པའི་ཕྱིར་ཏེ། དོན་དེ་ལྟར་སྟོང་ཐུན་དང་དབུ་མའི་ཡིག་ཆར་བཤད་པའི་ཕྱིར་ན་མ་ཁྱབ་སྟེ། དེ་གཉིས་སུ་དེ་ལྟར་བཤད་ཀྱང་། དེ་ཉིད་བདག་སྐྱེ་མེད་པའི་བཟློག་དོན་མ་ཡིན་པས་ན་རྣམ་བཤད་ཀྱི་ཚིག་ཟིན་ལྟར་ལེགས་པའི་ཕྱིར་རོ། །སྟོང་ཐུན་ལས་དེ་ལྟར་བཤད་པ་དེ་མཁས་གྲུབ་ཀྱི་དགོངས་པ་ཡིན་པའི་ངེས་པ་མེད་དེ། དེ་ཉིད་ཀྱིས་མཛད་པའི་ཡེ་ཤེས་འོད་ཟེར་བའི་དྲིས་ལན་ལས། དངོས་ཟིན་ལ་བདག་སྐྱེ་རྣམ་པར་བཅད་ཙམ་ཆོས་སུ་སོང་ལ། དེ་བཟློག་པ་ནི་བདག་སྐྱེ་རྣམ་པར་བཅད་ཙམ་མ་ཡིན་པ་ལ་བྱ་ཞིང་། དངོས་པོ་གཞིར་བྱས་ལ་བདག་སྐྱེ་རྣམ་པར་བཅད་ཙམ་མིན་ན། གཞན་སྐྱེར་འགྱུར་ཏེ། བདག་གཞན་གང་ལས་ཀྱང་མི་སྐྱེ་བའི་དངོས་པོ་ཕུང་གསུམ་པ་མེད་པའི་ཕྱིར་རོ། །དེས་ན་ཙམ་གྱི་ནུས་པ་གོ་བར་བྱའོ། །ཞེས་ཀྱང་གསུངས་པའི་ཕྱིར་རོ། ། གསུམ་པ་ནི། ཟླ་བའི་ཞབས་ཀྱིས། སྐྱོན་འདི་དག་ཐམས་ཅད་ནི་རིགས་པ་མ་ཡིན་པར་ཁོ་བོ་ཅག་གིས་མཐོང་ངོ་། །ཞེས་སོགས་གསུངས་སོ། །འདི་ལ་གཉིས། སྐྱོན་གསུམ་མི་འཇུག་པའི་ཚུལ། ལེགས་ལྡན་གྱི་ལུགས་དགག་པའོ། །དང་པོ་ལ་གཉིས། སྐྱོན་དང་པོ་གཉིས་མི་འཇུག་པའི་ཚུལ། གསུམ་པ་མི་འཇུག་པའི་ཚུལ་ལོ། །དང་པོ་ལ་གཉིས། རང་རྒྱུད་ཀྱི་དབང་དུ་བྱས་པའི་སྐྱོན་མེད་ཚུལ། གཞན་གྲགས་ཀྱི་དབང་དུ་བྱས་པའི་སྐྱོན་མེད་ཚུལ་ལོ། ། དང་པོ་ནི། སངས་རྒྱས་བསྐྱངས་ཀྱིས་རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པའི་སྐྱོན་མེད་དེ། རང་རྒྱུད་ཀྱི་གཏན་ཚིགས་དང་དཔེ་བརྗོད་མི་དགོས་པའི་ཕྱིར་ཏེ། རང་རྒྱུད་ཀྱི་རྟགས་དཔེ་མ་བརྗོད་ཀྱང་། སྔར་བཤད་པའི་འགལ་བརྗོད་ཀྱི་ཐལ་འགྱུར་གཉིས་ཀྱིས་བདག་ལས་སྐྱེ་བར་འདོད་པ་དེ་འཐད་པ་དང་བྲལ་བ་དང་། རང་གི་ཁས་བླངས་དང་འགལ་བ་ཡིན་པར་སྟོན་ཐུབ་པ་གང་ཞིག དེའི་ཚེ་ཕ་རོལ་པོས་བདག་ལས་སྐྱེ་བར་འདོད་པ་དེ་འཐད་པ་དང་བྲལ་བ་དང་། རང་གི་ཁས་བླངས་དང་འགལ་བར་མཐོང་ཡང་མི་ལྡོག་པར་བསྙོན་ན། རང་རྒྱུད་ཀྱི་རྟགས་དཔེ་བརྗོད་ཀྱང་མི་ལྡོག་པར་མཚུངས་པའི་ཕྱིར་རོ། ཁོ་བོས་ནི་བསྙོན་པ་རྒོལ་བའི་འོས་མ་ཡིན་པ་དང་ལྷན་ཅིག་ཏུ་རྩོད་པ་ཡང་མ་ཡིན་ཞིང་། སློབ་དཔོན་ལེགས་ལྡན་ནི་རྒོལ་བའི་གནས་མ་ཡིན་པ་དེ་ལྟ་བུར་ཡང་རང་རྒྱུད་ཀྱི་རྟགས་དཔེ་འཚངས་ཀ་བྱེད་པ་ནི་གཏན་ཚིགས་སྨྲ་བ་ལ་དགའ་བ་ཙམ་དུ་ཟད་ཀྱི། དགོས་པ་ཅི་ཡང་མེད་དོ། །དེར་མ་ཟད་དབུ་མ་པ་ཡིན་ན་རང་རྒྱུད་ཀྱི་སྦྱོར་བ་ཁས་ལེན་མི་རིགས་ཏེ། རང་གི་མཚན་ཉིད་ཀྱིས་གྲུབ་པའི་ཕྱོགས་གཞན་ཁས་ལེན་མི་རིགས་པའི་ཕྱིར་རོ། །དེས་ན་སངས་རྒྱས་བསྐྱངས་ཀྱིས་རང་རྒྱུད་ཀྱི་སྦྱོར་བ་ལ་གཞན་གྱིས་སྨྲས་པའི་ཉེས་པ་སེལ་མི་དགོས་ཏེ། དེས་རང་རྒྱུད་ཀྱི་སྦྱོར་བ་ཁས་མ་བླངས་ཤིང་མ་བཀོད་པའི་ཕྱིར་རོ། ། འདི་ལ་ཁ་ཅིག་ན་རེ། སངས་རྒྱས་བསྐྱངས་ཀྱིས་རང་རྒྱུད་སྦྱོར་བ་ཁས་བླངས་པར་ཐལ། རང་རྒྱུད་ཀྱི་སྦྱོར་བ་ཡོད་པའི་ཕྱིར་ཏེ། ལེགས་ལྡན་གྱིས་བདག་སྐྱེ་འགོག་པའི་སྦྱོར་བ་དེ་རང་རྒྱུད་ཀྱི་སྦྱོར་བ་ཡིན་པའི་ཕྱིར་ཏེ། དབུ་མའི་ཡིག་ཆར་ལེགས་ལྡན་ཁྱེད་རང་ལྟར། མིག་སོགས་ནང་གི་སྐྱེ་མཆེད་རྣམས་ཆོས་ཅན། དོན་དམ་པར་བདག་ལས་སྐྱེ་བ་མེད་དེ། ཡོད་པའི་ཕྱིར། དཔེར་ན་ཤེས་པ་ཡོད་པ་ཉིད་བཞིན། ཞེས་པ་ལྟ་བུའི་རང་རྒྱུད་ཀྱི་སྦྱོར་བ་བཀོད་ན་དེ་འདྲའི་དཔྱད་པ་འཇུག་པ་བདེན་ཡང་། ཞེས་གསུངས་པའི་ཕྱིར་དང་། ཟླ་བའི་ཞབས་ཀྱིས་ཀྱང་། རང་རྒྱུད་ཀྱི་སྦྱོར་བ་ལ་མ་གྲུབ་པ་དང་མ་ངེས་པའི་སྐྱོན་ཡོད་པར་གསུངས་པའི་ཕྱིར་ན་མ་ཁྱབ་སྟེ། དང་པོ་ནི། ལེགས་ལྡན་ཁྱེད་རང་རང་རྒྱུད་ཀྱི་སྦྱོར་བ་འགོད་པར་འདོད་པས། དེ་འདྲ་བའི་སྦྱོར་བ་བཀོད་པ་ལྟར། སངས་རྒྱས་བསྐྱངས་ཀྱིས་མ་བཀོད་པའི་དོན་དང་། གཉིས་པ་ནི་དེ་འདྲ་བའི་སྦྱོར་བ་རྣམས་ལེགས་ལྡན་གྱི་བསམ་ཚོད་ལྟར་རང་རྒྱུད་ཀྱི་སྦྱོར་བ་ཡིན་ན་དེ་འདྲ་བའི་སྐྱོན་ཡོད་པའི་དོན་ཡིན་པའི་ཕྱིར། དཔེར་ན་མྱུ་གུ་བདེན་པར་གྲུབ་ན་རྒྱུ་རྐྱེན་ལ་མ་ལྟོས་པར་ཐལ་བའི་སྐྱོན་ཡོད་ཅེས་པ་བཞིན་ནོ། ། གཉིས་པ་ནི། སངས་རྒྱས་བསྐྱངས་ཀྱིས་རང་རྒྱུད་སྦྱོར་བ་ཁས་མི་ལེན་པས་རང་རྒྱུད་ཀྱི་རྟགས་དཔེ་མ་བརྗོད་དུ་ཆུག་ཀྱང་། གཞན་གྲགས་ཀྱི་གཏན་ཚིགས་དང་དཔེ་བརྗོད་དགོས་པ་ལ་མ་བརྗོད་པའི་ཕྱིར་དང་། དེ་ལ་གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར། སྔར་གྱི་སྐྱོན་སོ་ན་གནས་སོ་ཞེ་ན། སངས་རྒྱས་བསྐྱངས་ལ་གཞན་གྲགས་ཀྱི་གཏན་ཚིགས་དང་དཔེ་མ་བརྗོད་པའི་སྐྱོན་ཡང་མེད་དེ་རྒོལ་བ་ཐམས་ཅད་ལ་གཞན་གྲགས་ཀྱི་སྦྱོར་བ་ངེས་པར་བརྗོད་མི་དགོས་པའི་ཕྱིར་ཏེ། གཞན་གྲགས་ཀྱི་སྦྱོར་བ་མ་བརྗོད་ཀྱང་། སྔར་བཤད་པའི་འགལ་བརྗོད་ཐལ་འགྱུར་གཉིས་ཀྱིས་བདག་སྐྱེ་འགོག་ཐུབ་པའི་ཕྱིར་དང་རྒོལ་བ་འགའ་ཞིག་ལ་གཞན་གྲགས་ཀྱི་རྟགས་དཔེ་བརྗོད་དགོས་ན་ཡང་། སངས་རྒྱས་བསྐྱངས་ཀྱིས་བརྗོད་པའི་ཕྱིར་ཏེ། དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དེ། ཞེས་སོགས་མདོར་བསྟན་དང་། དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ནི། ཞེས་སོགས་རྒྱས་བཤད་གཉིས་ཀྱིས། རྒྱུ་དུས་ན་མངོན་པར་མི་གསལ་བའི་ཚུལ་གྱིས་ཡོད་པར་འདོད་པའི་མྱུ་གུ་ཆོས་ཅན། སླར་ཡང་སྐྱེ་བ་དོན་མེད་དེ། རང་གི་བདག་ཉིད་དུ་ཡོད་པའི་ཕྱིར། དཔེར་ན་མངོན་གསལ་གྱི་བུམ་པ་བཞིན། ཞེས་པའི་གཞན་གྲགས་ཀྱི་སྦྱོར་བ་བསྟན་པའི་ཕྱིར་ཏེ། བསྟན་བཤད་ཀྱི་གཞུང་དེས་སྒྲུབ་ངག་ཡན་ལག་ལྔ་ལྡན་བཤད་པའི་ཕྱིར་ཏེ། དེ་འདྲ་བའི་དངོས་པོ་རྣམས་སླར་ཡང་སྐྱེ་བ་དོན་མེད་དེ། རང་གི་བདག་ཉིད་དུ་ཡོད་པ་ནི་སླར་ཡང་སྐྱེ་བ་དོན་མེད་པའི་ཕྱིར། རང་གི་བདག་ཉིད་དུ་ཡོད་ན་སླར་ཡང་སྐྱེ་བ་དོན་མེད་པས་ཁྱབ་པར་མཐོང་སྟེ་མངོན་གསལ་གྱི་བུམ་པ་བཞིན། མངོན་གསལ་གྱི་བུམ་པ་བཞིན་དུ་དེ་འདྲ་བའི་དངོས་པོ་རྣམས་ཀྱང་རང་གི་བདག་ཉིད་དུ་ཡོད་པ་ཡིན་ནོ། ། དེའི་ཕྱིར་རང་གི་བདག་ཉིད་དུ་ཡོད་པ་ཉིད་ཀྱི་ཕྱིར་དེ་འདྲ་བའི་དངོས་པོ་རྣམས་སླར་ཡང་སྐྱེ་བ་དོན་མེད་ཡིན་ནོ། །ཞེས་དམ་བཅའ་དང་། རྟགས་དང་། དཔེ་ལ་ཁྱབ་པ་བསྟན་པ་དང་། དཔེ་དོན་ཉེར་སྦྱོར་དང་། མཇུག་སྡུད་དེ་ཡན་ལག་ལྔ་ལྡན་གྱི་སྒྲུབ་ངག་བཤད་པའི་ཕྱིར་རོ། ། སངས་རྒྱས་བསྐྱངས་ཀྱིས་གཏན་ཚིགས་དང་དཔེ་བརྗོད་པར་མ་ཟད། གཞན་གྱིས་སྨྲས་པའི་ཉེས་པ་ཡང་བསལ་བ་ཡིན་ཏེ། མངོན་གསལ་གྱི་བུམ་པ་མཐུན་དཔེར་བཀོད་པས་གཏན་ཚིགས་འགལ་བའི་སྐྱོན་བསལ། རྒྱུུ་དུས་ན་མི་གསལ་བའི་ཚུལ་གྱིས་ཡོད་པར་འདོད་པའི་མྱུ་གུ་སླར་ཡང་སྐྱེ་བ་དོན་མེད་པ་བསྒྲུབ་བྱར་བཀོད་པས་གྲུབ་ཟིན་སྒྲུབ་པའི་སྐྱོན་བསལ་བའི་ཕྱིར། དང་པོ་གྲུབ་སྟེ། མངོན་གསལ་གྱི་བུམ་པ་མཐུན་དཔེར་བཀོད་པས་ན་རང་གི་བདག་ཉིད་དུ་ཡོད་པ་དེ་བདག་སྐྱེ་མེད་པར་སྒྲུབ་པའི་འགལ་རྟགས་ཡིན་ནམ་སྙམ་པའི་དོགས་པ་སྔ་རྒོལ་ཕྱི་རྒོལ་གཉིས་ཀ་ལ་མི་སྐྱེ་བའི་ཕྱིར་ཏེ། མངོན་གསལ་གྱི་བུམ་པ་ནི་སྔ་རྒོལ་ཕྱི་རྒོལ་གཉིས་ཀ་ལ་གྲགས་པའི་རྟགས་ཆོས་གཉིས་ལྡན་གྱི་མཐུན་དཔེ་ཡིན་པའི་ཕྱིར། གཉིས་པ་གྲུབ་སྟེ། གྲངས་ཅན་གྱིས་རྒྱུ་དུས་ན་མི་གསལ་བའི་ཚུལ་གྱིས་ཡོད་པར་འདོད་པའི་མྱུ་གུ་སླར་ཡང་སྐྱེ་བར་འདོད་པ་ལ། དེ་འདྲ་བའི་མྱུ་གུ་སླར་ཡང་སྐྱེ་བ་དོན་མེད་པར་སྒྲུབ་པ་ཡིན་པས་ན་གྲུབ་ཟིན་སྒྲུབ་བམ་སྙམ་པའི་དོགས་པ་མེད་པའི་ཕྱིར་ཏེ། ཇི་སྐད་དུ་ཚིག་གསལ་ལས། གཞན་གྱིས་སྨྲས་པའི་ཉེས་པ་མ་བསལ་བ་ཡང་མ་ཡིན་ནོ། ། ཅི་ལྟར་ཞེ་ན། གྲངས་ཅན་པ་དག་མདུན་ན་གནས་པའི་བུམ་པ་མངོན་པར་གསལ་བའི་རང་བཞིན་ཅན་ནི་ཡང་མངོན་པར་གསལ་བར་མི་འདོད་ཅིང་། དེ་ཉིད་འདིར་དཔེ་ཉིད་དུ་གྲུབ་པའི་ངོ་བོ་ཡིན་པའི་ཕྱིར་ལ། ནུས་པའི་ངོ་བོར་གྲུབ་ཅིང་མངོན་པར་གསལ་བའི་རང་བཞིན་མ་ཡིན་པ་སྐྱེ་བ་བཀག་པས་ཁྱད་པར་དུ་བྱས་པ་ནི་བསྒྲུབ་པར་བྱ་བ་ཡིན་པ་ཉིད་ཀྱི་ཕྱིར། གྲུབ་པ་ལ་སྒྲུབ་པའི་ཕྱོགས་ཀྱི་སྐྱོན་ཉིད་དུ་དོགས་པའམ། གཏན་ཚིགས་འགལ་བའི་དོན་ཉིད་དུ་དོགས་པ་ག་ལ་ཡོད། ཅེས་དང་། རྩ་ཤེའི་ཊཱིཀ་ཆེན་ལས་ཀྱང་། མངོན་གསལ་གྱི་བུམ་པ་སླར་ཡང་གསལ་བར་མི་འདོད་པ་དཔེ་ཡིན་ལ། ནུས་པའི་ངོ་བོ་མི་གསལ་བ་སྐྱེ་བ་བཀག་པ་བསྒྲུབ་བྱ་ཡིན་པས། རྟགས་གྲུབ་པ་ལ་སྒྲུབ་པ་དང་འགལ་བར་དོགས་པ་ཡང་མེད་དོ། །ཞེས་གསུངས་པའི་ཕྱིར་རོ། །ཡང་ན་འགྲེལ་ཚིག་དེའི་དངོས་བསྟན་གྱི་སྦྱོར་བ་འགོད་ཚུལ་སྔར་བཤད་པ་ལས་གཞན་དུ་བྱས་ཀྱང་རུང་སྟེ། རང་ལས་སྐྱེ་བར་སྨྲ་བའི་དོན་རྣམས་ཆོས་ཅན། བདག་ཉིད་ལས་སྐྱེ་བ་མེད་དེ། རང་གི་བདག་ཉིད་དུ་ཡོད་པའི་ཕྱིར། དཔེར་ན་སྐྱེས་བུ་བཞིན། ཞེས་བཀོད་ན་ཡང་ཆོག་པའི་ཕྱིར་ཏེ། ཚིག་གསལ་ལས། ཡང་ན་སྦྱོར་བ་འདི་ནི་ཚུལ་གཞན་ཡིན་ཏེ། རང་ལས་སྐྱེ་བར་སྨྲ་བའི་སྐྱེས་བུ་ལས་ཐ་དད་པའི་དོན་རྣམས་ནི་བདག་ཉིད་ལས་སྐྱེ་བ་མེད་དེ། རང་གི་བདག་ཉིད་དུ་ཡོད་པའི་ཕྱིར། སྐྱེས་བུ་བཞིན་ཞེས་དཔེར་བརྗོད་པ་དེ་ཉིད་དཔེར་བརྗོད་པར་བྱའོ། །ཞེས་གསུངས་པའི་ཕྱིར། སྦྱོར་ངག་འདིས་ཀྱང་གཞན་གྱིས་སྨྲས་པའི་ཉེས་པ་བསལ་བ་ཡིན་ཏེ། ཕ་རོལ་པོས་རང་ལས་སྐྱེ་བར་སྨྲ་བའི་དོན་རྣམས་རྩོད་གཞིར་བཟུང་བས་གྲུབ་ཟིན་སྒྲུབ་པའི་སྐྱོན་བསལ། སྐྱེས་བུ་མཐུན་དཔེར་བཟུང་བས་གཏན་ཚིགས་འགལ་བའི་སྐྱོན་བསལ་བའི་ཕྱིར། སྦྱོར་བ་དེའི་རྩོད་གཞི་ལ་ཚིག་གསལ་ལས་གསུངས་པ་ལྟར་རང་ལས་སྐྱེ་བར་སྨྲ་བའི་ཁྱད་པར་སྦྱོར་དགོས་ཏེ། དེ་མ་སྦྱར་ན་སྦྱོར་ངག་དེས་གཞན་གྱིས་སྨྲས་པའི་ཉེས་པ་སེལ་ཚུལ་དཀའ་བར་འགྱུར་བའི་ཕྱིར་དང་། སྐྱེས་བུ་ལས་ཐ་དད་པའི་དོན་རྣམས་རྩོད་གཞིར་བཟུང་ན་སྤྱི་གཙོ་བོ་ལ་ལྟོས་ཏེ་གྲུབ་ཟིན་སྒྲུབ་པའི་སྐྱོན་དུ་འགྱུར་ཞེས་གྲངས་ཅན་གྱིས་རྩོད་པའི་གཞིར་འགྱུར་བའི་ཕྱིར་རོ། ། འདི་ལ་ཁ་ཅིག་ན་རེ། སངས་རྒྱས་བསྐྱངས་ཀྱི་འགྲེལ་ཚིག་དེས་སྒྲུབ་ངག་ཡན་ལག་ལྔ་ལྡན་སོགས་དོན་མང་པོ་བཤད་པ་མི་འཐད་པར་ཐལ། དངོས་ཟིན་ལ་དེ་ལྟ་བུའི་ཚིག་མེད་པའི་ཕྱིར་ན་མ་ཁྱབ་སྟེ། དངོས་ཟིན་ལ་དེ་ལྟ་བུའི་ཚིག་མེད་ཀྱང་དོན་དེ་དག་བསྡུས་ནས་བསྟན་པ་ཡིན་པས། དོན་རྒྱས་པར་བཤད་ན་དེ་ལྟ་བུའི་དོན་མང་པོ་ཐོན་པར་འགྱུར་བར་ཚིག་གསལ་ལས་གསུངས་པའི་ཕྱིར་རོ། །གཉིས་པ་ནི། ཚིག་གསལ་ལས། ཐལ་བར་འགྱུར་བ་བཟློག་པའི་དོན་དང་ཡང་ཕ་རོལ་པོ་ཉིད་འབྲེལ་བ་ཡིན་གྱི། ཁོ་བོ་ཅག་ནི་མ་ཡིན་ཏེ། རང་ལ་དམ་བཅའ་བ་མེད་པའི་ཕྱིར་རོ། །དེའི་ཕྱིར་ཁོ་བོ་ཅག་ལ་གྲུབ་པའི་མཐའ་དང་འགལ་བ་ག་ལ་ཡོད། ཅེས་གསུངས་སོ། །བདག་སྐྱེ་འགོག་པའི་ཐལ་འགྱུར་གཉིས་ཀྱི་ཐལ་ཆོས་དེ་བཟློག་པའི་དོན་སླར་ཡང་སྐྱེ་བ་དོན་བཅས་དང་ཐུག་བཅས་ནི་གྲངས་ཅན་ཁོ་ན་འདོད་ཀྱི། རང་ལ་དེའི་ཁས་ལེན་མེད་པས་དེས་ཁས་བླངས་པའི་རྒྱུ་མཚན་གྱིས་གྲུབ་མཐའ་དང་འགལ་བའི་སྐྱོན་ག་ལ་ཡོད། གཞན་མི་འདོད་པའི་ཐལ་འགྱུར་འཕངས་པ་ན་འཕེན་མཁན་གྱིས་ཐལ་ཆོས་བཟློག་དོན་ངེས་པར་ཁས་བླང་མི་དགོས་ཏེ། སྒྲས་དོན་སྟོན་པ་ནི་སྨྲ་བ་པོ་རང་དབང་མེད་པར་མི་བྱེད་ཀྱི་སྨྲ་བ་པོའི་བརྗོད་འདོད་ཀྱི་རྗེས་སུ་བྱེད་པའི་ཕྱིར་དང་། སངས་རྒྱས་བསྐྱངས་ཀྱིས་ཀྱང་སླར་ཡང་སྐྱེ་བ་དོན་བཅས་དང་ཐུག་བཅས་དགག་པ་ཙམ་ཞིག་འདོད་ནས་འཕངས་པའི་ཕྱིར་རོ། ། གཉིས་པ་ལ་གསུམ། རང་རྒྱུད་འགོག་པའི་རིགས་པ་དང་། རིགས་པ་དེ་ཕ་རོལ་པོས་ཀྱང་དོན་གྱིས་ཁས་བླང་ཚུལ་དང་། སྐྱོན་བརྗོད་དེ་རང་གི་སྦྱོར་བ་ལ་མི་མཚུངས་པའི་རྒྱུ་མཚན་ནོ། །དང་པོ་ལ་གཉིས། དོན་དམ་པའི་ཁྱད་པར་སྦྱར་བ་དོན་མེད་པར་བཤད་པ། ཆོས་ཅན་སྤྱི་ཙམ་འཛིན་པའི་ལན་དགག་པའོ། ། དང་པོ་ནི། ལེགས་ལྡན་གྱིས། དོན་དམ་པར་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་པར་ངེས་ཏེ། ཡོད་པའི་ཕྱིར། ཤེས་པ་ཡོད་པ་ཉིད་བཞིན་ནོ། །ཞེས་བཀོད་པ་ལ། ཟླ་བའི་ཞབས་ཀྱིས། དེ་ལ་དོན་དམ་པའི་ཁྱད་པར་སྦྱར་བ་ལ་དགོས་པ་མེད་དེ། ཆོས་ལ་སྦྱར་ན་ཡང་དགོས་པ་མེད། ཆོས་ཅན་ལ་སྦྱར་ན་ཡང་དགོས་པ་མེད་པའི་ཕྱིར། དང་པོ་གྲུབ་སྟེ། སྔ་རྒོལ་ལ་ལྟོས་ན་ཡང་དགོས་པ་མེད། ཕྱི་རྒོལ་ལ་ལྟོས་ནས་ཀྱང་དགོས་པ་མེད། འཇིག་རྟེན་པ་ལ་ལྟོས་ནས་ཀྱང་དགོས་པ་མེད་པའི་ཕྱིར། དང་པོ་གྲུབ་སྟེ། སྔ་རྒོལ་དབུ་མ་པས་བདག་སྐྱེ་ཀུན་རྫོབ་ཏུ་ཡང་ཁས་མ་བླངས་པའི་ཕྱིར། གཉིས་པ་གྲུབ་སྟེ། བདེན་པ་གཉིས་ལས་ཉམས་པའི་མུ་སྟེགས་ནི་བདེན་པ་གཉིས་ཆར་འགོག་པར་རིགས་པའི་ཕྱིར། གསུམ་པ་གྲུབ་སྟེ། འཇིག་རྟེན་པས་ནི་རྒྱུ་ལས་འབྲས་བུ་འབྱུང་བ་ཙམ་ཞིག་འདོད་ཀྱི། བདག་དང་གཞན་གང་ལས་སྐྱེ་ཞེས་མི་དཔྱོད་པའི་ཕྱིར། རྩ་རྟགས་གཉིས་པ་གྲུབ་སྟེ། དོན་དམ་པའི་ཁྱད་པར་ཆོས་ཅན་ལ་སྦྱོར་ན། སྔ་རྒོལ་ལ་ལྟོས་ཏེ་ཆོས་ཅན་མ་གྲུབ་པའི་སྐྱོན་དུ་འགྱུར་བའི་ཕྱིར། གལ་ཏེ་ཀུན་རྫོབ་པའི་མིག་སོགས་རྩོད་གཞིར་བཟུང་ནས་དོན་དམ་པར་སྐྱེ་བ་འགོག་པས་སྐྱོན་མེད་དོ་ཞེ་ན། དེ་ཡང་མི་རིགས་ཏེ། དེ་སྐད་དུ་མ་སྨྲས་པའི་ཕྱིར་དང་། སྨྲས་ནའང་ཕྱི་རྒོལ་ལ་ཆོས་ཅན་མ་གྲུབ་པའི་སྐྱོན་དུ་འགྱུར་བའི་ཕྱིར་ཏེ། གྲངས་ཅན་གྱིས་མིག་སོགས་དབུ་མ་པས་འདོད་པ་ལྟར་གྱི་དོན་དམ་དུ་འདོད་ཀྱི། ཀུན་རྫོབ་ཏུ་མི་འདོད་པའི་ཕྱིར་རོ། ། གཉིས་པ་ནི། ལེགས་ལྡན་ན་རེ། དཔེར་ན་སངས་རྒྱས་པས་བྱེ་བྲག་པ་ལ་སྒྲ་མི་རྟག་པར་སྒྲུབ་པ་ན། འབྱུང་འགྱུར་གྱི་སྒྲ་ཆོས་ཅན་དུ་བཟུང་ན་བྱེ་བྲག་པ་ལ་མི་འགྲུབ། ནམ་མཁའི་ཡོན་ཏན་གྱི་སྒྲ་ཆོས་ཅན་དུ་བཟུང་ན་སངས་རྒྱས་པ་ལ་མི་འགྲུབ་པོ། །དེ་བཞིན་དུ་བྱེ་བྲག་པས་གསལ་བྱེད་པ་ལ་སྒྲ་མི་རྟག་པར་དམ་འཆའ་བ་ན། བྱས་པའི་སྒྲ་ཆོས་ཅན་དུ་བཟུང་ན་གསལ་བྱེད་པ་ལ་མི་འགྲུབ། སྔར་ཡོད་རྐྱེན་གྱིས་གསལ་བའི་སྒྲ་ཆོས་ཅན་དུ་བཟུང་ན་བྱེ་བྲག་པ་ལ་མི་འགྲུབ་པོ། །དེ་བཞིན་དུ་སངས་རྒྱས་པས་བྱེ་བྲག་པ་ལ་སྒྲ་མི་རྟག་པར་སྒྲུབ་པ་ན། འཇིག་པ་ཕྱིས་འབྱུང་གི་རྒྱུ་དོན་གཞན་ལ་མི་ལྟོས་པའི་མི་རྟག་པ་ཆོས་ཅན་དུ་བཟུང་ན་བྱེ་བྲག་པ་ལ་མི་འགྲུབ། དེ་ལ་ལྟོས་པའི་མི་རྟག་པ་ཆོས་ཅན་དུ་བཟུང་ན་སངས་རྒྱས་པ་ལ་མི་འགྲུབ་པོ། །དེའི་ཕྱིར་རྒོལ་སོ་སོའི་འདོད་པ་ཐུན་མོང་མ་ཡིན་པས་ཁྱད་པར་དུ་མ་བྱས་པར། སྔ་རྒོལ་ཕྱི་རྒོལ་གཉིས་ཀ་ལ་མཐུན་སྣང་དུ་གྲུབ་པའི་སྤྱི་ཙམ་ཞིག་ཆོས་དང་ཆོས་ཅན་དང་དཔེར་བཟུང་དགོས་སོ། ། དེ་བཞིན་དུ་དབུ་མ་པས་མིག་སོགས་བདག་དང་གཞན་ལས་སྐྱེ་བ་མེད་པར་གྲངས་ཅན་པ་དང་དངོས་སྨྲ་བ་ལ་སྒྲུབ་པ་ན། བདེན་པར་གྲུབ་པའི་མིག་སོགས་ཆོས་ཅན་དུ་བཟུང་ན་དབུ་མ་པ་ལ་མི་འགྲུབ། བརྫུན་པར་གྲུབ་པའི་མིག་སོགས་ཆོས་ཅན་དུ་བཟུང་ན་དངོས་སྨྲ་བ་ལ་མི་འགྲུབ་པས་ན། བདེན་བརྫུན་གང་གིས་ཀྱང་ཁྱད་པར་དུ་མ་བྱས་པར་དབུ་མ་པ་དང་དངོས་སྨྲ་བ་གཉིས་ཀ་ལ་མཐུན་སྣང་དུ་གྲུབ་པའི་མིག་སོགས་ཙམ་པོ་ཆོས་ཅན་དུ་བཟུང་དགོས་ཏེ། དབུ་མ་པ་དང་དངོས་སྨྲ་བ་གཉིས་ཀྱིས་ཁྱད་པར་གྱི་ཆོས་དཔྱོད་པའི་གཞི་ཡིན་པས་གཉིས་ཀའི་མཐུན་སྣང་དུ་གྲུབ་དགོས་པའི་ཕྱིར། ཞེས་ཟེར་རོ། །མཐུན་སྣང་དུ་གྲུབ་པའི་དོན་ཡང་ཕྱི་རྒོལ་ལ་ཚད་མ་ཇི་ལྟ་བ་ཞིག་གིས་གྲུབ་པའི་ཚད་མ་དེ་འདྲ་བ་ཞིག་གིས་སྔ་རྒོལ་ལ་ཡང་གྲུབ་པའོ། ། དེ་དགག་པ་ལ་གཉིས། དོན་མི་འཐད་པ་དང་། དཔེ་བཀོད་པ་དང་མི་འདྲའོ།། དང་པོ་ནི། སྐབས་འདིར་སྔ་རྒོལ་ཕྱི་རྒོལ་གཉིས་ཀའི་མཐུན་སྣང་དུ་གྲུབ་པའི་ཆོས་ཅན་བཞག་ཏུ་མི་རུང་སྟེ། ཆོས་ཅན་མིག་སོགས་དེ་ཕྱི་རྒོལ་དངོས་སྨྲ་བའི་ལུགས་ལ་ཡུལ་གྱི་རང་བཞིན་ལ་མ་འཁྲུལ་བའི་ཚད་མའི་རྙེད་དོན་དང་། སྔ་རྒོལ་དབུ་མ་པའི་ལུགས་ལ་ཡུལ་གྱི་རང་བཞིན་ལ་འཁྲུལ་བའི་ཚད་མའི་རྙེད་དོན་ཡིན་པའི་ཕྱིར། ཁྱབ་སྟེ། སྔ་རྒོལ་ཕྱི་རྒོལ་གཉིས་ཀ་ལ་མཐུན་སྣང་བ་ཡིན་ན། ཕྱི་རྒོལ་གྱི་ལུགས་ལ་ཚད་མ་ཇི་ལྟ་བུ་ཞིག་གིས་གྲུབ་པའི་ཚད་མ་དེ་འདྲ་བ་ཞིག་གིས་སྔ་རྒོལ་གྱི་ལུགས་ལ་ཡང་གྲུབ་དགོས་པའི་ཕྱིར་ཏེ། མཐུན་སྣང་བའི་དོན་དེ་ལྟར་ལམ་རིམ་ལས་གསུངས་པའི་ཕྱིར་རོ། ། གཞན་ཡང་། རྒོལ་བ་གཉིས་ཀའི་ལུགས་ལ་བདེན་གཉིས་ཀྱི་ཁྱད་པར་དོར་བའི་མིག་སོགས་སྤྱི་ཙམ་ཆོས་ཅན་དུ་བཟུང་དུ་མི་རུང་སྟེ། དེ་གཉིས་ཀའི་ལུགས་ལ་བདེན་གཉིས་ཀྱི་ཁྱད་པར་དོར་བའི་མིག་སོགས་སྤྱི་ཙམ་བློས་གཟུང་དུ་མི་རུང་བའི་ཕྱིར་ཏེ། སྔ་རྒོལ་དབུ་མ་པའི་ལུགས་ལ་བདེན་གཉིས་ཀྱི་ཁྱད་པར་དོར་བའི་མིག་སོགས་སྤྱི་ཙམ་བློས་གཟུང་དུ་རུང་ཡང་། ཕྱི་རྒོལ་དངོས་སྨྲ་བའི་ལུགས་ལ་བདེན་གཉིས་ཀྱི་ཁྱད་པར་དོར་བའི་མིག་སོགས་སྤྱི་ཙམ་བློས་གཟུང་དུ་མི་རུང་བའི་ཕྱིར། རྟགས་ཕྱི་མ་གྲུབ་སྟེ། དངོས་སྨྲ་བའི་ལུགས་ལ། དོན་དམ་པའི་ཁྱད་པར་དོར་བའི་མིག་སོགས་སྤྱི་ཙམ་བློས་གཟུང་དུ་མི་རུང་བའི་ཕྱིར་ཏེ། དེའི་ལུགས་ལ་རང་མཚན་གྱི་ཁྱད་པར་དོར་བའི་མིག་སོགས་སྤྱི་ཙམ་བློས་གཟུང་དུ་མི་རུང་བའི་ཕྱིར་ཏེ། དེའི་ལུགས་ལ་མིག་སོགས་ལ་ཚད་མར་སོང་ན་མིག་སོགས་ཀྱི་རང་མཚན་ལ་ཚད་མར་སོང་བས་ཁྱབ་པའི་ཕྱིར་རོ།། གཞན་ཡང་རྒོལ་བ་གཉིས་ཀའི་ལུགས་ལ་མཐུན་སྣང་དུ་གྲུབ་པའི་ཆོས་ཅན་མེད་དེ། རྒོལ་བ་གཉིས་ཀའི་ལུགས་ལ་མཐུན་སྣང་དུ་གྲུབ་པའི་ཆོས་ཅན་སྒྲུབ་བྱེདཀྱི་ཚད་མ་མེད་པའི་ཕྱིར་ཏེ། ཆོས་ཅན་སྒྲུབ་བྱེད་ཚད་མ་དེ་སྔ་རྒོལ་དབུ་མ་པས་ཡུལ་གྱི་རང་བཞིན་ལ་འཁྲུལ་བའི་ཚད་མར་འདོད། ཕྱི་རྒོལ་དངོས་སྨྲ་བས་དེ་ལ་མ་འཁྲུལ་བའི་ཚད་མར་འདོད་པའི་ཕྱིར་རོ། །འདི་ནི་དོན་ཐོབ་ཀྱི་དབང་དུ་བྱས་པའི་བཤད་པའོ། ། ཚིག་གསལ་ལས། དེ་ནི་དེ་ལྟར་མ་ཡིན་ཏེ། འདི་ལྟར་གང་གི་ཚེ་འདིར་སྐྱེ་བ་བཀག་པ་བསྒྲུབ་པར་བྱ་བའི་ཆོས་སུ་འདོད་པ་དེའི་ཚེ། དེ་ཁོ་ནར་དེའི་རྟེན་ཆོས་ཅན་ཕྱིན་ཅི་ལོག་ཙམ་གྱིས་བདག་གི་ངོ་བོ་རྙེད་པ་ནི་ཉམས་པར་གྱུར་པར་འདིས་རང་ཉིད་ཀྱི་ཁས་བླངས་པ་ཉིད་དོ། །ཕྱིན་ཅི་ལོག་དང་ཕྱིན་ཅི་མ་ལོགས་པ་དག་ནི་ཐ་དད་པ་ཡིན་ནོ། །ཞེས་པ་ནས། གང་གི་ཕྱིར་དེ་ལྟར་ཕྱིན་ཅི་ལོག་པ་དང་ཕྱིན་ཅི་མ་ལོགས་པ་དག་ཐ་དད་པ་དེའི་ཕྱིར། ཕྱིན་ཅི་མ་ལོག་པའི་གནས་སྐབས་ན་ཕྱིན་ཅི་ལོག་ཡོད་པ་མ་ཡིན་པའི་ཕྱིར་ན། གང་ཞིག་ཆོས་ཅན་ཉིད་དུ་འགྱུར་བའི་མིག་ཀུན་རྫོབ་པ་ག་ལ་ཡོད། དེའི་ཕྱིར་གཞི་མ་གྲུབ་པའི་ཕྱོགས་ཀྱི་སྐྱོན་དང་གཞི་མ་གྲུབ་པའི་གཏན་ཚིགས་ཀྱི་སྐྱོན་ལྡོག་པ་མེད་པས་འདི་ལན་མ་ཡིན་པ་ཉིད་དོ། །ཞེས་གསུངས་པའི་ཚིག་དོན་ནི། ལེགས་བཤད་སྙིང་པོ་ལྟར་ན། རྒོལ་བ་གཉིས་ཀའི་ལུགས་ལ་བདེན་གཉིས་ཀྱི་ཁྱད་པར་དོར་བའི་མིག་སོགས་ཙམ་པོ་ཆོས་ཅན་དུ་གཟུང་དུ་མི་རུང་སྟེ། ལེགས་ལྡན་ཁྱེད་རང་ལྟར་ན་དོན་དམ་པའི་ཁྱད་པར་དོར་ནས་མིག་སོགས་ཙམ་ཡུལ་དུ་བྱེད་པའི་ཚད་མ་མེད་པའི་ཕྱིར་ཏེ། མིག་སོགས་དེ་རང་བཞིན་ལ་འཁྲུལ་བའི་ཚད་མའི་རྙེད་དོན་མ་ཡིན་པར་ལེགས་ལྡན་རང་ཉིད་ཀྱིས་ཁས་བླངས་པའི་ཕྱིར། ཁྱབ་སྟེ། དེ་ལྟ་ན་ཡུལ་གྱི་རང་བཞིན་ལ་འཁྲུལ་བའི་ཤེས་པའི་རྙེད་དོན་དང་དེ་ལ་མ་འཁྲུལ་བའི་ཤེས་པའི་རྙེད་དོན་གཉིས་དངོས་འགལ་ཡིན་པས་ན་མིག་སོགས་དེ་ཡུལ་གྱི་རང་མཚན་ལ་མ་འཁྲུལ་བའི་ཤེས་པའི་རྙེད་དོན་དུ་འགྱུར་ལ། མིག་སོགས་ཀྱི་རང་མཚན་སྣང་བ་ལ་ལྟོས་ཏེ་མ་འཁྲུལ་བའི་ཚད་མས་ནི་མིག་སོགས་དོན་དམ་པར་ཡོདཔར་འཇལ་དགོས་ཀྱིས། དོན་དམ་པའི་ཁྱད་པར་དོར་བའི་མིག་སོགས་ཙམ་པོ་འཇལ་མི་རུང་བའི་ཕྱིར། རྟགས་སྔ་མ་ལེགས་ལྡན་རང་གི་ཁས་བླངས་ཀྱིས་གྲུབ་སྟེ། ལེགས་བཤད་སྙིང་པོ་ལས། ཡོད་པ་གང་ཡིན་རང་གི་ངོ་བོས་ཡོད་པར་འདོད་པའི་ལུགས་ལ་རང་མཚན་སྣང་བ་ལ་ལྟོས་ཏེ་འཁྲུལ་བར་སོང་ན། དེས་རང་གིས་གཞལ་བྱ་རྙེད་པར་འཇོག་མི་ནུས་པས། རྟོག་པ་དང་རྟོག་མེད་ཀྱི་ཚད་མ་གང་ཡིན་ཀྱང་ཚད་མར་སོང་ས་སྣང་ཡུལ་དང་ཞེན་ཡུལ་རང་མཚན་ལ་མ་འཁྲུལ་བ་ཞིག་དགོས་སོ། ། དེའི་ཚེ་ཐ་སྙད་དུ་མིང་དུ་བཏགས་པ་ཙམ་མིན་པའི་དོན་རང་གི་གནས་ཚུལ་གྱི་ངོ་བོའམ་རང་བཞིན་ལ་ཚད་མར་འགྲོ་དགོས་ཤིང་རང་གིས་ཁས་ལེན་པ་ཡང་ཡིན་ནོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། དེ་ཉིད་ལས། དེ་འདྲ་བའི་ཚད་མས་རྙེད་པའི་དོན་ཡིན་ན་ཤེས་བྱ་ཕྱིན་ཅི་ལོག་ཡིན་པར་འགལ་བས་རྟགས་ཕྱི་མ་འགྲུབ་པོ། །ཞེས་གསུངས་པའི་ཕྱིར། ཁྱབ་སྟེ། ཤེས་བྱ་ཕྱིན་ཅི་ལོག་ནི་རང་མཚན་སྣང་བ་ལ་ལྟོས་ཏེ་འཁྲུལ་བའི་ཤེས་པས་རྙེད་པའི་དོན་ཡིན་པའི་ཕྱིར་རོ། ། དེས་ན་རྒོལ་བ་གཉིས་ཀར་མཐུན་སྣང་དུ་གྲུབ་པའི་ཆོས་ཅན་མེད་པས་རང་རྒྱུད་ཀྱི་སྦྱོར་བའི་ཆོས་ཅན་མ་གྲུབ་པའི་སྐྱོན་ལྡོག་ཏུ་མེད་དོ། །ལྷག་མཐོང་ཆེན་མོ་ལྟར་ན། གཞུང་དེའི་ཚིག་དོན་ནི། རྒོལ་བ་གཉིས་ཀར་མཐུན་སྣང་དུ་གྲུབ་པའི་ཆོས་ཅན་མེད་དེ། ཆོས་ཅན་མིག་སོགས་དེ་དོན་དམ་པར་མ་གྲུབ་པར་ལེགས་ལྡན་རང་ཉིད་ཀྱིས་ཁས་བླངས་པའི་ཕྱིར་ཏེ། ལེགས་ལྡན་གྱིས་མིག་སོགས་དེ་དོན་དམ་པར་སྐྱེ་བ་མེད་པར་སྒྲུབ་པའི་ཆོས་ཅན་དུ་བཀོད་པའི་ཕྱིར་རོ། །འོ་ན་དེ་ལྟར་ཁས་ལེན་མོད་དེེེས་ཅིར་འགྱུར་ཞེ་ན། དེ་ལྟར་ན་མིག་སོགས་ནི་མ་འཁྲུལ་བའི་ཤེས་པའི་རྙེད་དོན་མ་ཡིན་པར་འགྱུར་ཏེ། དེ་ཁོ་ནར་མ་གྲུབ་ཅིང་དེ་ཁོ་ན་ཉིད་ཀྱིས་དོན་ཡང་མ་ཡིན་པའི་ཆོས་ཡིན་ན་འཁྲུལ་བའི་ཤེས་པའི་རྙེད་དོན་ཡིན་པས་ཁྱབ་པའི་ཕྱིར་དང་། འཁྲུལ་བའི་ཤེས་པའི་རྙེད་དོན་དང་མ་འཁྲུལ་བའི་ཤེས་པའི་རྙེད་དོན་གཉིས་དངོས་འགལ་ཡིན་པའི་ཕྱིར། འདོད་ན། ཆོས་ཅན་མཐུན་སྣང་དུ་མ་གྲུབ་པར་འགྱུར་ཏེ། ཕྱི་རྒོལ་དངོས་སྨྲ་བས་མིག་སོགས་འཇལ་བའི་ཚད་མ་དེ་མིག་སོགས་ཀྱི་རང་མཚན་ལ་མ་འཁྲུལ་བར་འདོད། སྔ་རྒོལ་དབུ་མ་པས་མིག་སོགས་འཇལ་བའི་ཚད་མ་དེ་མིག་སོགས་ཀྱི་རང་མཚན་ལ་འཁྲུལ་བར་འདོད་པའི་ཕྱིར། ཁྱབ་སྟེ། མཐུན་སྣང་བའི་དོན་སྔར་བཤད་པ་ལྟར་ཡིན་པའི་ཕྱིར་རོ། ། དེས་ན་རྒོལ་བ་གཉིས་ཀའི་ལུགས་ལ་མཐུན་སྣང་དུ་གྲུབ་པའི་ཆོས་ཅན་སྒྲུབ་བྱེད་ཀྱི་ཚད་མ་མེད་པས་རང་རྒྱུད་ཀྱི་རྟགས་ཀྱིས་ཕྱི་རྒོལ་ལ་བསྒྲུབ་པར་བྱ་བའི་ཕྱོགས་སྐྱོན་མེད་གཞག་ཏུ་མེད་དོ། །དེ་ལྟར་གཞུང་དེའི་ཚིག་དོན་ལ་བཤད་ཚུལ་མི་འདྲ་བ་གཉིས་འབྱུང་ཡང་མཐར་རང་རྒྱུད་འགོག་པ་ལ་ཁྱད་པར་མེད་དེ། ལེགས་བཤད་སྙིང་པོ་ལས། རྟེན་ཆོས་ཅན་དེ་ཁོ་ནར་གྲུབ་པ་ཉམས་པར་ཁས་བླངས་པའི་སྟེང་ནས་ཀྱང་གཞན་དུ་བཤད་པ་དང་བཤད་ཚུལ་འདི་གཉིས་མི་མཐུན་ཀྱང་རང་རྒྱུད་འགོག་པའི་གྲུབ་མཐའ་མི་མཐུན་པ་མིན་ནོ། །ཞེས་གསུངས་པའི་ཕྱིར་རོ། ། སྐབས་འདིར་ཤེས་པ་ཕྱིན་ཅི་ལོག་དང་ཤེས་པ་ཕྱིན་ཅི་མ་ལོག་པ་གཉིས་དང་། ཤེས་བྱ་ཕྱིན་ཅི་ལོག་དང་ཤེས་བྱ་ཕྱིན་ཅི་མ་ལོག་པ་གཉིས་ཏེ་བཞི་ལས། རང་བཞིན་ལ་འཁྲུལ་བའི་ཤེས་པ་ནི་ཤེས་པ་ཕྱིན་ཅི་ལོག་ཡིན་ལ། རང་བཞིན་ལ་མ་འཁྲུལ་བའི་ཤེས་པ་ནི་ཤེས་པ་ཕྱིན་ཅི་མ་ལོག་པ་ཡིན་ནོ། །རང་བཞིན་ལ་འཁྲུལ་བའི་ཤེས་པའི་རྙེད་དོན་ནི་ཤེས་བྱ་ཕྱིན་ཅི་ལོག་གི་མཚན་ཉིད། དེ་དང་ཀུན་རྫོབ་བདེན་པ་དང་སྣང་ཚུལ་གནས་ཚུལ་མི་མཐུན་པའི་ཆོས་དོན་གཅིག རང་བཞིན་ལ་མ་འཁྲུལ་བའི་ཤེས་པའི་རྙེད་དོན་ནི། ཤེས་བྱ་ཕྱིན་ཅི་མ་ལོག་པའི་མཚན་ཉིད། དེ་དང་དོན་དམ་བདེན་པ་དང་། སྣང་ཚུལ་གནས་ཚུལ་མཐུན་པའི་ཆོས་དོན་གཅིག་གོ །དེ་ལྟར་ཡིན་པ་ལ། རང་བཞིན་གྱིས་ཡོད་པར་སྨྲ་བ་རྣམས་ཀྱིས། མིག་སོགས་འཛིན་པའི་ཚད་མ་མིག་སོགས་ཀྱི་རང་བཞིན་ལ་མ་འཁྲུལ་བ་དང་མིག་སོགས་ཀྱི་རང་བཞིན་ལ་ཚད་མར་སོང་བར་འདོད་པས། ཐལ་འགྱུར་བའི་རིགས་པས་འཕུལ་ན། མིག་སོགས་དེ་དོན་དམ་པར་འགྱུར་བ་དང་། མིག་སོགས་འཛིན་པའི་ཚད་མ་དོན་དམ་པ་ལ་ཚད་མར་སོང་བར་འགྱུར་ཏེ། མིག་སོགས་དེ་རང་བཞིན་ལ་མ་འཁྲུལ་བའི་ཚད་མའི་རྙེད་དོན་ཡིན་པའི་ཕྱིར་དང་། མིག་སོགས་འཛིན་པའི་ཚད་མ་དེ་རང་བཞིན་ལ་མ་འཁྲུལ་བའི་ཤེས་པ་ཡིན་པའི་ཕྱིར། རྟགས་རེ་རེ་ནས་ཁས་བླངས་ཀྱིས་གྲུབ་པོ། །འདོད་ན། བདེན་གཉིས་ཀྱི་ཁྱད་པར་དོར་ནས་མིག་སོགས་སྤྱི་ཙམ་ལ་ཚད་མར་སོང་བ་མེད་པར་ཐལ། མིག་སོགས་ལ་ཚད་མར་སོང་ན་དོན་དམ་ལ་ཚད་མར་སོང་བས་ཁྱབ་པའི་ཕྱིར། འདོད་ན། བདེན་གཉིས་ཀྱིས་ཁྱད་པར་དུ་མ་བྱས་པའི་མིག་སོགས་ཙམ་པོ་མེད་པར་ཐལ། དེ་ཚད་མའི་གཞལ་བྱ་མ་ཡིན་པའི་ཕྱིར། འདོད་ན། སྔར་གྱི་སྦྱོར་བའི་ཆོས་ཅན་མ་གྲུབ་པར་ཐལ། འདོད་པའི་ཕྱིར། འདོད་ན། ཡོད་པའི་ཕྱིར་ཞེས་བྱ་བའི་གཏན་ཚིགས་ཀྱང་མ་གྲུབ་པར་ཐལ། སྦྱོར་བ་དེའི་ཆོས་ཅན་མ་གྲུབ་པའི་ཕྱིར། ཞེས་བཀག་པ་ཡིན་ནོ། ། གཉིས་པ་ནི། ཚིག་གསལ་ལས། དཔེ་ལ་ཡང་འདྲ་བ་ཡོད་པ་མ་ཡིན་ནོ། །ཞེས་སོགས་གསུངས་ཏེ། འབྱུང་འགྱུར་དང་ནམ་མཁའི་ཡོན་ཏན་གང་གིས་ཀྱང་ཁྱད་པར་དུ་མ་བྱས་པར་སྒྲ་ཙམ་ལ་ཚད་མར་སོང་བ་ནི་སངས་རྒྱས་པ་དང་བྱེ་བྲག་པ་གཉིས་ཀའི་ལུགས་ལ་ཡོད་ལ། རང་བཞིན་གྱིས་གྲུབ་མ་གྲུབ་གང་གིས་ཀྱང་ཁྱད་པར་དུ་མ་བྱས་པར་མིག་སོགས་ཙམ་ལ་ཚད་མར་སོང་བའི་བློ་ནི་རང་བཞིན་གྱིས་སྟོང་པར་སྨྲ་བ་དང་མི་སྟོང་སྨྲ་བ་གཉིས་ཀའི་ལུགས་ལ་མེད་པའི་ཕྱིར་དཔེ་དང་འདྲ་བ་མ་ཡིན་ནོ། ། ལེགས་ལྡན་སོགས་རང་རྒྱུད་པ་རྣམས་ཀྱིས་རང་བཞིན་གྱིས་གྲུབ་མ་གྲུབ་གང་གིས་ཀྱང་ཁྱད་པར་དུ་མ་བྱས་པར་མིག་སོགས་ཙམ་ལ་ཚད་མར་སོང་བ་མེད་ཀྱང་། དོན་དམ་པར་ཡོད་མེད་གང་གིས་ཀྱང་ཁྱད་པར་དུ་མ་བྱས་པར་མིག་སོགས་ཙམ་ལ་ཚད་མར་སོང་བ་ཡོད་ཅེས་སྨྲ་མོད་ཀྱང་སྐྱོན་སྤོང་མི་ནུས་ཏེ། རང་བཞིན་གྱིས་ཡོད་ན་དོན་དམ་པར་ཡོད་པས་ཁྱབ་པའི་ཕྱིར་རོ། །རང་བཞིན་གྱིས་ཡོད་མེད་གང་གིས་ཀྱང་ཁྱད་པར་དུ་མ་བྱས་པར་མིག་སོགས་སྤྱི་ཙམ་རྟོགས་པའི་ཚད་མ་རྒོལ་བ་གཉིསཀའི་ལུགས་ལ་མེད་ཀྱང་། དེ་འདྲ་བའི་ཚད་མ་རྒོལ་བ་གཉིས་ཀའི་རྒྱུད་ལ་ཡོད་དོ། །དེ་འདྲ་བའི་ཚད་མ་རྒོལ་ཕྱི་རྒོལ་གཉིས་ཀའི་རྒྱུད་ལ་ཡོད་ཀྱང་། ཕྱི་རྒོལ་གྱིས་ཡོད་པ་དང་རང་བཞིན་གྱིས་ཡོད་པ་གཉིས་མི་ཕྱེད་པ་ལྟར། ཡོད་པར་འཛིན་པ་དང་རང་བཞིན་གྱིས་ཡོད་པར་འཛིན་པ་གཉིས་ཀྱང་མི་ཕྱེད་པས། ཚད་མ་ཐམས་ཅད་ཡུལ་གྱི་རང་བཞིན་ལ་ཚད་མར་སོང་བར་འདོད་པའི་ཕྱིར་རོ། ། གཉིས་པ་ནི། ཆོས་ཅན་མ་གྲུབ་པར་བཤད་པའི་རིགས་པ་འདིས། ཡོད་པའི་ཕྱིར་ཞེས་པའི་གཏན་ཚིགས་ཀྱང་རྒོལ་བ་གཉིས་ཀའི་ལུགས་ལ་མཐུན་སྣང་དུ་མ་གྲུབ་པར་འགྱུར་ཚུལ་སྔར་བཤད་པ་བཞིན་དུ་ཤེས་པར་བྱ་དགོས་ཤིང་། ཇི་སྐད་བཤད་པའི་དོན་འདི་ནི་ལེགས་ལྡན་རང་ཉིད་ཀྱིས་ཀྱང་དོན་གྱིས་ཁས་བླངས་པ་ཡིན་ཏེ། ནང་གི་སྐྱེ་མཆེད་རྣམས་སྐྱེད་བྱེད་ཀྱི་རྒྱུ་ལ་སོགས་པ་ཡོད་པ་ཁོ་ན་ཡིན་ཏེ། དེ་ལྟར་དེ་བཞིན་གཤེགས་པས་གསུངས་པའི་ཕྱིར། གང་དེ་བཞིན་གཤེགས་པས་ཇི་སྐད་གསུངས་པ་དེ་ནི་དེ་བཞིན་དེ། དཔེར་ན་མྱ་ངན་ལས་འདས་པ་ནི་ཞི་བའོ་ཞེས་བྱ་བ་བཞིན་ནོ། །ཞེས་གཞན་གྱིས་བཀོད་པ་ལ། ལེགས་ལྡན་གྱིས། དེ་བཞིན་གཤེགས་པས་གསུངས་པའི་ཕྱིར། ཞེས་པའི་རྟགས་ཀྱི་དོན་དེ་བདེན་གཉིས་གང་ཡིན། ཀུན་རྫོབ་ཏུ་ཡོད་པ་ཡིན་ན་ནི། རྟགས་ཀྱི་དོན་ཀུན་རྫོབ་ཏུ་ཡོད་པ་ནི་ཁྱེད་རང་ལ་མ་གྲུབ། དོན་དམ་དུ་ཡོད་པ་ཡིན་ན་ནི། རྟགས་ཀྱི་དོན་དོན་དམ་པར་ཡོད་པ་ནི་ངེད་ལ་མ་གྲུབ། དེ་གཉིས་གང་ཡང་མ་ཡིན་ན་རྟགས་སུ་བཀོད་པའི་དོན་དེ་མ་གྲུབ་པར་འགྱུར་བའི་ཕྱིར། ཞེས་བདེན་གཉིས་ལ་བརྟགས་ནས་སྐྱོན་བརྗོད་པའི་ཕྱིར། ཁྱབ་སྟེ། འཁྲུལ་བའི་ཤེས་པས་རྙེད་པ་དེ་ཀུན་རྫོབ་དང་། མ་འཁྲུལ་བའི་ཤེས་པས་རྙེད་པ་དེ་དོན་དམ་པ་ཡིན་པས་བདེན་གཉིས་གང་ཡིན་ཞེས་པ་དེ། འཁྲུལ་མ་འཁྲུལ་གྱི་ཤེས་པ་གང་གིས་རྙེད་པ་ཡིན་ཞེས་པ་དང་གནད་གཅིག་ཡིན་པའི་ཕྱིར་དང་། རྟགས་སུ་བཀོད་པའི་དོན་དེ་ཀུན་རྫོབ་དང་དོན་དམ་དུ་ཡོད་པ་གང་ཡང་མ་ཡིན་ན་རྟགས་དེ་མ་གྲུབ་པར་འགྱུར་དགོས་པ་དང་། རྟགས་སུ་བཀོད་པའི་དོན་དེ་འཁྲུལ་མ་འཁྲུལ་གྱི་ཤེས་པ་གང་གིས་ཀྱང་མ་རྙེད་ན་རྟགས་སུ་བཀོད་པའི་དོན་དེ་མ་གྲུབ་པར་འགྱུར་དགོས་པའི་རྒྱུ་མཚན་མཚུངས་པའི་ཕྱིར་རོ། ། སྐབས་འདིར་ལམ་རིམ་ཆེན་མོ་ལས། དེའི་དོན་ནི། དེ་བཞིན་གཤེེགས་པས་ཀུན་རྫོབ་ཏུ་གསུངས་པའི་ཕྱིར་ཞེས་རྟགས་སུ་འགོད་དམ། དོན་དམ་དུ་གསུངས་པའི་ཕྱིར་ཞེས་རྟགས་སུ་འགོད་ཅེས་བརྟག་པར་བྱེད་པ་ནི་ཡེ་མ་ཡིན་ཏེ། སྔར་ཕྱོགས་སྔ་བསླང་བ་ལྟར། ཆོས་ཅན་བདེན་བརྫུན་གང་གིས་ཀྱང་ཁྱད་པར་དུ་མ་བྱས་པ་བཞག་དགོས་ཀྱི། གཞན་དུ་ན་རྒོལ་ཕྱི་རྒོལ་གང་རུང་གཅིག་ལ་མ་གྲུབ་པར་འགྱུར་བར་འདོད་པ་བཞིན་དུ། གཏན་ཚིགས་དང་དཔེ་ལ་སོགས་པ་ཡང་དེ་ལྟར་འདོད་པས། རགས་པ་དེ་འདྲ་བའི་ལྟག་ཆོད་ལ་ཡོངས་སུ་རྫོགས་པའི་པཎྜི་ཏ་འདི་འཁྲུལ་བ་ག་ལ་སྲིད། ཅེས་གསུངས་ཀྱང་། ལེགས་བཤད་སྙིང་པོ་ལས། རྟགས་ལ་བདེན་གཉིས་ཀྱི་བརྟག་པ་གཉིས་ལས་མ་མཛད་པ་ལྟར་ན་རྟགས་ཀྱི་དོན་གང་ཡིན་ཞེས་དྲི་དགོས་ལ། དེ་གཉིས་གང་གིས་ཀྱང་ཁྱད་པར་དུ་མ་བྱས་པའི་ཙམ་པོ་དང་བཅས་པའི་བརྟག་པ་གསུམ་བྱས་པའི་སྐབས་སུ་རྟགས་སུ་གང་འགོད་ཅེས་དྲི་དགོས་སོ། །ཞེས་གསུངས་པས། སྔ་མ་ནི་བརྟག་པ་གཉིས་ལས་མ་མཛད་པ་ལ་དགོངས་སམ་དཔྱད་པར་བྱའོ། ། བརྟག་པ་གསུམ་བྱེད་ལུགས་ནི། དེ་བཞིན་གཤེགས་པས་ཀུན་རྫོབ་ཏུ་གསུངས་པའི་ཕྱིར་ཞེེས་པ་དང་། དེས་དོན་དམ་དུ་གསུངས་པའི་ཕྱིར་ཞེས་པ་དང་། དེ་བཞིན་གཤེགས་པས་གསུངས་པའི་ཕྱིར་ཞེས་པ་གསུམ་ལས་གང་རྟགས་སུ་འགོད། དང་པོ་ལྟར་ན་ཁྱེད་རང་ལ་གཏན་ཚིགས་མ་གྲུབ་པར་འགྱུར། གཉིས་པ་ལྟར་ན་ངེད་ལ་མ་གྲུབ་པར་འགྱུར། གསུམ་པ་ལྟར་ན་ཁྱབ་པ་མ་ངེས་པའི་སྐྱོན་དུ་འགྱུར་བས། དེ་བཞིན་གཤེགས་པས་གསུངས་པའི་ཕྱིར་ཞེས་པའི་རྟགས་ཀྱིས་རྒྱུ་རྐྱེན་དོན་དམ་པར་ཡོད་པར་སྒྲུབ་མི་ནུས་ཞེས་པའོ། ། བརྟག་པ་གཉིས་བྱེད་ལུགས་ཀྱང་སྔར་བཤད་པ་ལྟར་བྱ་དགོས་ཀྱི། རྟགས་ཀྱི་དོན་དེ་ཀུན་རྫོབ་ཏུ་གྲུབ་ན་རང་ལ་མ་གྲུབ། དོན་དམ་དུ་གྲུབ་ན་ངེད་ལ་མ་གྲུབ་པས། གཏན་ཚིགས་རྒོལ་བ་གཉིས་ཀར་མ་གྲུབ་པའི་སྐྱོན་ཡོད་ཅེས་པ་གཏན་ནས་མ་ཡིན་ཏེ། གཏན་ཚིགས་སུ་བཀོད་པའི་དོན་དེ་ཀུན་རྫོབ་ཏུ་ཡོད་པ་དང་དོན་དམ་པར་ཡོད་པ་གང་རུང་ཡིན་ན་གཏན་ཚིགས་དེ་རྒོལ་བ་གཉིས་ཀར་མ་གྲུབ་པའི་སྐྱོན་ཡོད་ཅེས་བརྗོད་པའི་མཁས་པ་སུ་ཡང་མེད་པའི་ཕྱིར་ཏེ། དེ་ལྟར་བརྗོད་པ་དེ་ནི། རྟགས་སུ་བཀོད་པའི་དོན་དེ་ཡོད་པ་ཡིན་ན་གཏན་ཚིགས་དེ་རྒོལ་བ་གཉིས་ཀར་མ་གྲུབ་པའི་སྐྱོན་ཡོད་ཅེས་པ་དང་ཁྱད་པར་ཅི་ཡང་མེད་པའི་ཕྱིར་རོ། ། གཞན་ཡང་། རྟགས་ཀྱི་དོན་དེ་ཀུན་རྫོབ་ཏུ་གྲུབ་ན་དངོས་སྨྲ་བ་ལ་མ་གྲུབ་ཅེས་བརྟག་པ་བྱེད་པའང་གཏན་ནས་མ་ཡིན་ཏེ། གཞན་དུ་ན། ཤེས་བྱ་ཐམས་ཅད་དངོས་སྨྲ་བ་ལ་མ་གྲུབ་པར་འགྱུར་ཏེ། ཀུན་རྫོབ་ཏུ་གྲུབ་པའི་ཕྱིར། ཇི་སྐད་དུ། ལམ་རིམ་ཆེན་མོ་ལས། དེ་ལྟར་བདེན་གཉིས་གང་ཡིན་དྲིས་ནས་དོན་དམ་ཡིན་ན་རང་ལ་མ་གྲུབ་པ་ཡིན་ཀྱང་། ཀུན་རྫོབ་ཡིན་ན་གཞན་ལ་མ་གྲུབ་ཅེས་ཇི་ལྟར་བརྗོད་དུ་རུང་སྟེ། དེ་ལྟ་མ་ཡིན་ན་ཆོས་ཅན་དུ་བཞག་པའི་ནང་གི་སྐྱེ་མཆེད་ཀྱང་ཀུན་རྫོབ་ཏུ་ཡོད་པའི་ཕྱིར། ཕྱི་རྒོལ་དེ་དག་གིས་མ་གྲུབ་པར་འགྱུར་བའི་ཕྱིར་རོ། །ཞེེེས་གསུངས་པའི་ཕྱིར། ལེགས་ལྡན་གྱིས། དེ་བཞིན་གཤེགས་པས་གསུངས་པའི་ཕྱིར་ཞེས་པའི་གཏན་ཚིགས་མ་གྲུབ་པར་བཤད་པ་མ་ཡིན་གྱི། མཐའ་གཞན་འགོག་པའི་རིགས་པས་གཏན་ཚིགས་དེ་རྒྱུ་རྐྱེན་དོན་དམ་པར་ཡོད་པའི་སྒྲུབ་བྱེད་དུ་མི་རུང་བར་བཤད་པ་ཡིན་པའི་ཕྱིར་དང་། དེ་བཞིན་གཤེགས་པས་གསུངས་པའི་ཕྱིར་ཞེས་པ་ལ། གཏན་ཚིགས་མ་གྲུབ་པའི་སྐྱོན་མེད་པའི་ཕྱིར་རོ། ། འདི་ལ་ཁ་ཅིག་ན་རེ། ལེགས་ལྡན་གྱིས་དེ་བཞིན་གཤེགས་པས་གསུངས་པའི་ཕྱིར་ཞེས་པའི་གཏན་ཚིགས་མ་གྲུབ་པར་བཤད་པར་ཐལ། ཤེས་རབ་སྒྲོན་མེ་ལས། དོན་དམ་པར་བསྒྲུབ་པར་བྱ་བ་དང་སྒྲུབ་པར་བྱེད་པ་ཉིད་མ་གྲུབ་པའི་ཕྱིར་གཏན་ཚིགས་མ་གྲུབ་པའི་དོན་ཉིད་དང་འགལ་བའི་དོན་ཉིད་དོ། །ཞེས་དང་། ཚིག་གསལ་ལས་ཀྱང་། གང་གི་ཕྱིར་དེ་ལྟར་འདིས་རང་ཉིད་ཀྱིས་གཏན་ཚིགས་མ་གྲུབ་པར་ཁས་བླངས་པ་དེའི་ཕྱིར། དངོས་པོའི་ཆོས་གཏན་ཚིགས་སུ་བཀོད་པའི་རྗེས་སུ་དཔག་པ་ཐམས་ཅད་ལ་གཏན་ཚིགས་ལ་སོགས་པ་རང་ལ་མ་གྲུབ་པའི་ཕྱིར་སྒྲུབ་པར་བྱེད་པ་ཐམས་ཅད་རྣམ་པར་འཇིག་པར་འགྱུར་རོ། །ཞེས་གསུངས་པའི་ཕྱིར་ན་མ་ཁྱབ་སྟེ། རྟགས་ཀྱི་དོན་དེ་དོན་དམ་དུ་གྲུབ་ན་མ་གྲུབ་པའི་གཏན་ཚིགས་སུ་འགྱུར། ཀུན་རྫོབ་ཏུ་གྲུབ་ན་འགལ་བའི་གཏན་ཚིགས་སུ་འགྱུར་ཞེས་མཐའ་གཞན་འགོག་པ་ཡིན་གྱི། གཏན་ཚིགས་དེ་མ་གྲུབ་པ་དང་འགལ་བའི་གཏན་ཚིགས་གཉིས་ཀ་ཡིན་ཞེས་བཤད་དུ་མི་རུང་བའི་ཕྱིར་ཏེ། དེ་སྒྲུབ་ཀྱི་མ་གྲུབ་པའི་གཏན་ཚིགས་དང་འགལ་བའི་གཏན་ཚིགས་གཉིས་འགལ་བ་ཡིན་པའི་ཕྱིར། ལུང་གཉིས་པ་ནི། རྟགས་ཀྱི་དོན་དེ་དོན་དམ་པར་གྲུབ་ན་རང་ལ་མ་གྲུབ་པར་ཁས་བླངས་པ་ལྟར། ཡོད་པའི་ཕྱིར་ཞེས་པའི་རྟགས་ཀྱི་དོན་དེ་མ་འཁྲུལ་བའི་ཤེས་པའི་རྙེད་དོན་ཡིན་ན་ལེགས་ལྡན་རང་ལ་མ་གྲུབ་པར་ཁས་བླངས་དགོས་ཏེ། རྟགས་ཀྱི་དོན་དེ་མ་འཁྲུལ་བའི་ཤེས་པའི་རྙེད་དོན་ཡིན་ན་དེ་བདེན་པར་གྲུབ་དགོས་པའི་ཕྱིར་རོ།། དེས་ན་རྟགས་ཀྱི་དོན་རང་མཚན་གྱིས་གྲུབ་ན་ཐམས་ཅད་རང་ལ་མ་གྲུབ་པར་འགྱུར་བས་ན་སྒྲུབ་བྱེད་ཐམས་ཅད་འཇིག་པར་འགྱུར་ཞེས་པའོ། །དངོས་པའི་ཆོས་ཞེས་པ་ཡང་རང་མཚན་གྱིས་གྲུབ་པ་ལ་མ་འཁྲུལ་བའི་ཤེས་པས་རྙེད་པ་ལ་བྱེད་དོ། ། གསུམ་པ་ནི། ཕ་རོལ་པོས། རང་རྒྱུད་ཀྱི་སྦྱོར་བ་ལ་ཆོས་ཅན་དང་གཏན་ཚིགས་མ་གྲུབ་པ་ལ་སོགས་པའི་སྐྱོན་བརྗོད་པ་མི་རིགས་ཏེ། རང་རྒྱུད་ཀྱི་སྦྱོར་བ་ལ་བརྗོད་པའི་སྐྱོན་དེ་དག་ཁྱེད་རང་གིས་གཞན་གྲགས་ཀྱི་སྦྱོར་བ་ལ་ཡང་འཇུག་པར་མཚུངས་པའི་ཕྱིར་ཞེ་ན། རང་རྒྱུད་ཀྱི་སྦྱོར་བ་ལ་སྐྱོན་དེ་དག་འཇུག་གི །ཁོ་བོའི་གཞན་གྲགས་ཀྱི་སྦྱོར་བ་ལ་མི་འཇུག་སྟེ། རང་རྒྱུད་ཀྱི་སྦྱོར་བའི་ཆོས་ཅན་དང་རྟགས་དང་དཔེ་རྣམས་ཕྱི་རྒོལ་ལ་རང་མཚན་གྱིས་གྲུབ་པ་ལ་མ་འཁྲུལ་བའི་ཚད་མས་གྲུབ་པར་གྲགས་པ་ལྟར། སྔ་རྒོལ་དབུ་མ་པའི་ལུགས་ལ་ཡང་དེ་འདྲ་བའི་ཚད་མས་གྲུབ་པ་ཞིག་དགོས་པར་འདོད་པས་སྐྱོན་དེ་དག་འབྱུང་ལ། ཁོ་བོའི་གཞན་གྲགས་ཀྱི་སྦྱོར་བའི་ཆོས་ཅན་ལ་སོགས་པ་རྣམས་ཕྱི་རྒོལ་དངོས་སྨྲ་བ་ལ་རང་མཚན་གྱིས་གྲུབ་པ་ལ་མ་འཁྲུལ་བའི་ཚད་མས་གྲུབ་པར་གྲགས་པ་དེས་ཆོག་གི །སྔ་རྒོལ་དབུ་མ་པའི་ལུགས་ལ་དེ་འདྲ་བའི་ཚད་མས་གྲུབ་པར་མི་འདོད་པས་སྐྱོན་དེ་དག་མི་འབྱུང་བའི་ཕྱིར། དང་པོ་གྲུབ་སྟེ། རང་རྒྱུད་ཀྱི་སྦྱོར་བའི་ཆོས་ཅན་ལ་སོགས་པ་རྣམས་རང་མཚན་གྱིས་གྲུབ་པ་ལ་མ་འཁྲུལ་བའི་ཚད་མས་གྲུབ་ན་རང་མཚན་གྱིས་གྲུབ་དགོས། རང་མཚན་གྱིས་གྲུབ་ན་བདེན་པར་གྲུབ་དགོས། ཆོས་ཅན་ལ་སོགས་པ་རྣམས་བདེན་པར་གྲུབ་ན་ཆོས་ཅན་ལ་སོགས་པ་རྣམས་མ་གྲུབ་པར་འགྱུར་བའི་ཕྱིར་རོ། །གཉིས་པ་གྲུབ་སྟེ། གཞན་གྲགས་ཀྱི་སྦྱོར་བའི་ཆོས་ཅན་ལ་སོགས་པ་རྣམས་སྔ་རྒོལ་དབུ་མ་པའི་ལུགས་ལ་རང་མཚན་གྱིས་གྲུབ་པ་ལ་མ་འཁྲུལ་བའི་ཚད་མས་གྲུབ་པར་མི་འདོད་པས་དེ་དག་རང་མཚན་གྱིས་གྲུབ་པར་ཐལ་བ་སོགས་ཀྱི་སྐྱོན་མི་འབྱུང་བའི་ཕྱིར་རོ། ། བརྟག་པ་མཐའ་གཟུང་གི་དབང་དུ་བྱས་པའི་རང་རྒྱུད་ཀྱི་སྦྱོར་བའི་གོ་དོན་ནི། རྒོལ་བ་གཉིས་ཀར་རང་མཚན་ལ་མ་འཁྲུལ་བའི་ཚད་མས་གྲུབ་པའི་ཚུལ་གསུམ་གྱིས་བསྒྲུབ་བྱ་སྒྲུབ་པའི་སྦྱོར་བ་དེ་ཡིན་ལ། གཞན་གྲགས་ཀྱི་སྦྱོར་བའི་དོན་ནི། དེ་འདྲ་བའི་ཚད་མས་མི་འགྲུབ་པར་ཕྱི་རྒོལ་གཞན་ལ་གྲགས་པའི་ཚུལ་གསུམ་གྱིས་བསྒྲུབ་བྱ་སྒྲུབ་པའི་སྦྱོར་ངག་དེ་ཡིན་ཏེ། ལམ་རིམ་ལས། སྔར་བཤད་པ་ལྟ་བུའི་ཚད་མས་རྒོལ་བ་གཉིས་ཀ་ལ་གྲུབ་པའི་རྟགས་ཀྱིས་བསྒྲུབ་བྱ་སྒྲུབ་པ་ལ་རང་རྒྱུད་ཀྱི་རྟགས་དང་། དེས་མི་འགྲུབ་པར་ཕྱི་རྒོལ་གཞན་ལ་གྲགས་པའི་ཚུལ་གསུམ་གྱིས་བསྒྲུབ་བྱ་འགྲུབ་པ་ལ་ཐལ་འགྱུར་བར་འཇོག་པ་འདི་ནི་སློབ་དཔོན་གྱི་དགོངས་པར་ཤིན་ཏུ་གསལ་བ་ཡིན་ནོ། །ཞེས་གསུངས་སོ། ། རང་རྒྱུད་ཀྱི་སྦྱོར་བའི་སྒྲ་བཤད་ནི། སྐབས་འདིའི་རང་རྒྱུད་དང་རང་དབང་དང་བདག་དབང་དང་། གཞན་ལ་རག་མ་ལས་པ་རྣམས་རྣམ་གྲངས་ཡིན་ལ། ཕྱི་རྒོལ་གྱིས་ཁས་བླངས་ལ་རག་མ་ལས་པར་དོན་གྱི་སྡོད་ལུགས་ནས་རང་དབང་དུ་གྲུབ་པའི་ཚུལ་གསུམ་གྱིས་བསྒྲུབ་བྱ་སྒྲུབ་པའི་སྦྱོར་ངག་ཡིན་པས་རང་རྒྱུད་ཀྱི་སྦྱོར་བ་ཞེས་བཤད་དེ། ལེགས་བཤད་སྙིང་པོ་ལས། ཕྱི་རྒོལ་གྱི་ཁས་བླངས་ལ་མ་འཁྲིས་པར་ཚད་མས་དོན་གྱི་སྡོད་ལུགས་ནས་རང་དབང་དུ་ཆོས་ཅན་གཉིས་དང་རྟགས་ཀྱི་ཚུལ་རྣམས་གྲུབ་ཚུལ་ངེས་པར་བྱས་ནས་བསྒྲུབ་བྱ་རྟོགས་པའི་རྗེས་དཔག་སྐྱེད་པ་ཞིག་རང་རྒྱུད་ཀྱི་དོན་ཡིན་ནོ། །ཞེས་གསུངས་སོ། ། གཞན་གྲགས་ཀྱི་སྦྱོར་བ་ནི། དཔེར་ན་རྩ་ཤེའི་རབ་བྱེད་གསུམ་པ་ལས། ལྟ་དེ་རང་གི་བདག་ཉིད་ནི། །དེ་ལ་ལྟ་བ་མ་ཡིན་ཉིད། གང་ཞིག་བདག་ལ་མི་ལྟ་བ། དེ་གཞན་དག་ལ་ཇི་ལྟར་ལྟ། །ཞེས་གསུངས་པ་ལྟར། །མིག་ཆོས་ཅན། གཟུགས་ལ་ངོ་བོ་ཉིད་ཀྱིས་མི་ལྟ་སྟེ། རང་ལ་མི་ལྟ་བའི་ཕྱིར། །དཔེར་ན་བུམ་པ་བཞིན། ཞེས་པའི་སྦྱོར་ངག་ལྟ་བུ་ལ་མཚོན་ན། དེའི་ཆོས་ཅན་དང་རྟགས་ཆོས་དང་དཔེ་རྣམས་སྔ་རྒོལ་གྱིས་ཁས་མི་ལེན་ཞིང་། ཕྱི་རྒོལ་གྱིས་ཁས་ལེན་པ་ཙམ་ཡིན་པས་གཉིས་ཀ་ལ་མ་གྲུབ་པ་དང་། གཞན་ལ་གྲུབ་པ་ཞེས་པ་མ་ཡིན་ཏེ། དེ་དག་སྔ་རྒོལ་གྱིས་ཁས་ལེན་པ་ཡིན་ཀྱང་། དེ་དག་རང་མཚན་ལ་མ་འཁྲུལ་བའི་ཚད་མས་རྙེད་པ་ནི་ཕྱིི་རྒོལ་ཁོ་ན་ལ་གྲུབ་པ་ཡིན་གྱི། རྒོལ་བ་གཉིས་ཀ་ལ་མཐུན་སྣང་དུ་མ་གྲུབ་པས་གཉིས་ཀ་ལ་མ་གྲུབ་པ་དང་། གཞན་ལ་གྲགས་པ་འམ་གཞན་ལ་གྲུབ་པ་ཞེས་བྱ་བ་ཡིན་པའི་ཕྱིར་ཏེ། ལམ་རིམ་ཆེན་མོ་ལས། དེ་ལ་གྲུབ་པ་ཞེས་པ་ནི་ཆོས་ཅན་མིག་དང་དཔེ་བུམ་པ་དང་རྟགས་རང་ལ་མི་བལྟ་བ་དང་བསྒྲུབ་བྱའི་ཆོས་སྔོན་པོ་ལ་སོགས་པ་ལ་མི་ལྟ་བ་རྣམས་རང་ལུགས་ལ་ཁས་མི་ལེན་ཞིང་། གཞན་གྱིས་ཁས་ལེན་པ་ཙམ་ཡིན་པས་རྟགས་དང་ཁྱབ་པ་ལ་སོགས་པ་ཕ་རོལ་པོ་ཁོ་ན་ལ་གྲུབ་པ་ཞེས་བྱ་བ་ནི་དོན་མིན་ནོ། ། འོ་ན་ཇི་ལྟར་ཡིན་སྙམ་ན་དེ་དག་རང་ལུགས་ལ་ཡང་ཁས་ལེན་མོད་ཀྱང་། དེ་དག་སྒྲུབ་པའི་ཚད་མ་རང་གི་ངོ་བོས་གྲུབ་པའི་གཞལ་བྱ་འཇལ་བ་ནི་རང་ལུགས་ལ་ཐ་སྙད་དུ་ཡང་མེད་ལ། རང་བཞིན་ཡོད་པར་སྨྲ་བ་ལ་དེ་དག་གྲུབ་པ་ནི་ཚད་མ་དེ་འགྲུབ་པ་ལ་ངེས་པར་ལྟོས་པས། གཉིས་ཀ་ལ་མཐུན་སྣང་དུ་གྲུབ་པའི་རང་གི་ངོ་བོས་གྲུབ་པ་འཇལ་བའི་ཚད་མ་མེད་པས་གཉིས་ཀ་ལ་གྲུབ་པ་མ་ཡིན་པ་དང་གཞན་ལ་གྲགས་པའམ་གཞན་ལ་གྲུབ་པ་ཞེས་ཟེར་བ་ཡིན་ནོ། །ཞེས་གསུངས་པའི་ཕྱིར་རོ། ། འདི་ལ་ཁ་ཅིག་ན་རེ། གཞན་གྲགས་ཀྱི་སྦྱོར་བ་དེ་ཕྱི་རྒོལ་གྱི་ཁས་བླངས་ལ་བརྟེན་པ་དང་ཕྱི་རྒོལ་གཞན་ལ་གྲགས་པའི་ཚུལ་གསུམ་གྱིས་བསྒྲུབ་བྱ་སྒྲུབ་པར་བཤད་པ་མི་འཐད་དེ། དེ་སྒྲུབ་ཀྱི་ཚུལ་གསུམ་ཚད་མས་གྲུབ་ན་ནི་རྒོལ་བ་གཉིས་ཀ་ལ་འགྲུབ་དགོས་པས་ཕྱི་རྒོལ་གྱི་ཁས་བླངས་པ་ལ་བརྟེན་པ་དང་གཞན་ཁོ་ན་ལ་གྲགས་པ་ཞེས་བཤད་པ་མི་འཐད་ལ། ཚད་མས་མ་གྲུབ་ན་ནི་ཚད་མས་མ་གྲུབ་པའི་རྒྱུ་མཚན་ལ་བརྟེན་ནས་བསྒྲུབ་བྱ་རྟོགས་མི་རུང་བས་མི་འཐད་པའི་ཕྱིར་ཟེར་ན། རྟགས་དང་པོ་མ་གྲུབ་སྟེ། སྔར་བཤད་པ་ལྟར་དེ་སྒྲུབ་ཀྱི་ཚུལ་གསུམ་རྒོལ་བ་གཉིས་ཀའི་རྒྱུད་ཀྱི་ཚད་མས་གྲུབ་པ་ཡིན་ཀྱང་། སྔ་རྒོལ་གྱིས་ཚུལ་གསུམ་དེ་དག་རིགས་པས་སྒྲུབ་པའི་ཚེ། ཕྱི་རྒོལ་གྱིས་ཚུལ་གསུམ་དེ་དག་ཚད་མས་གྲུབ་ན་རང་མཚན་ལ་མ་འཁྲུལ་བའི་ཚད་མས་འགྲུབ་དགོས་པར་འདོད་པའི་ཁས་བླངས་པ་ལ་བརྟེན་ནས་སྒྲུབ་དགོས་ཀྱི། དེ་དག་ཚད་མས་གྲུབ་ན་རང་མཚན་སྣང་བ་ལ་ལྟོས་ཏེ་འཁྲུལ་བའི་ཚད་མས་འགྲུབ་དགོས་པའི་ཚུལ་ངེས་སུ་བཅུག་ནས་སྒྲུབ་མི་རུང་བས་ཕྱི་རྒོལ་གྱི་ཁས་བླངས་ལ་བརྟེན་པ་དང་གཞན་ལ་གྲགས་པ་ཞེས་བཤད་པའི་ཕྱིར་ཏེ། སྔོན་ལ་རང་མཚན་སྣང་ཡང་སྣང་བ་ལྟར་མ་གྲུབ་པའི་འཁྲུལ་བའི་ཚད་མས་འགྲུབ་དགོས་ཚུལ་ངེས་སུ་བཅུག་ནས་སྒྲུབ་ན་ནི། དེའི་ཚེ་རང་བཞིན་མེད་པར་རྟོགས་པའི་ལྟ་བ་རྙེད་ཟིན་པས་རང་ལ་མི་ལྟ་བའི་རྟགས་ཀྱིས་མིག་དེ་གཟུགས་ལ་ངོ་བོ་ཉིད་ཀྱིས་མི་ལྟ་བར་སྒྲུབ་ཡུལ་གྱི་ཕྱི་རྒོལ་དུ་མི་རུང་བའི་ཕྱིར་ཏེ། ཇི་སྐད་དུ། ལྷག་མཐོང་ཆེན་མོ་ལས། རང་ལ་མི་ལྟ་ན་རང་གི་ངོ་བོས་གྲུབ་པའི་རང་བཞིན་ཡོད་པར་འགལ་བ་ནི་ཚད་མས་གྲུབ་པས་ཁས་བླངས་ཙམ་གྱིས་མི་འཇོག་གོ ། འོ་ན་ཚད་མ་དེ་ཕ་རོལ་པོ་ལ་བསྟན་ནས་འགལ་བ་ངེས་པར་བྱས་པས་ཆོག་མོད། ཁོའི་ཁས་བླངས་ལ་བརྟེན་པ་ཅི་དགོས་སྙམ་ན། དངོས་སྨྲ་བའི་ངོར་འགལ་བ་སྒྲུབ་བྱེད་ཀྱི་ཚད་མར་འགྲུབ་པ་ནི་རང་གི་ངོ་བོས་གྲུབ་པའི་གཞལ་བྱ་འཇལ་བ་གྲུབ་པ་ལ་ལྟོས་ཤིང་། དེ་ཡང་མེད་ན་རང་གིས་དེ་ཁས་བླངས་ན་ཇི་ལྟར་འགལ་བ་སྒྲུབ། གཞལ་བྱ་ལ་རང་གི་ངོ་བོས་གྲུབ་པའི་རང་བཞིན་མེད་ཀྱང་ཚད་མར་འཇོག་པ་མི་འགལ་བ་ཁོ་ལ་གྲུབ་ཟིན་ནས་དེ་འདྲ་བའི་ཚད་མས་སྒྲུབ་ན་ནི། ཆོས་རྣམས་རང་བཞིན་མེད་པར་རྟོགས་པའི་ལྟ་བ་རྙེད་པ་ཡིན་པས། དེ་ལ་རང་ལ་མི་ལྟ་བ་ཡིན་ན་རང་གི་ངོ་བོས་གྲུབ་པའི་ལྟ་བ་ཡོད་པར་འགལ་པ་ཡིན་ནོ་ཞེས་སྒྲུབ་ཅི་དགོས། ཞེས་གསུངས་པའི་ཕྱིར་རོ། ། སྦྱོར་བ་དེའི་ཆོས་ཅན་མིག་དང་རྟགས་རང་ལ་མི་ལྟ་བ་དང་། དཔེ་བུམ་པ་རྣམས་ཕ་རོལ་པོས་ཁས་ལེན་པས་དབུ་མ་པས་དེ་དག་བསྒྲུབ་མི་དགོས་ཤིང་། རང་ལ་མི་ལྟ་བ་དང་སྔོ་སོགས་ལ་ངོ་བོ་ཉིད་ཀྱིས་ལྟ་བ་གཉིས་འགལ་བར་སྒྲུབ་དགོས་ལ། དེ་ཡང་ཕྱིར་རྒོལ་རང་ལ་གྲགས་བའི་འཐད་པས་སྒྲུབ་པར་ཚིག་གསལ་ལས་གསུངས་པ་ལ། ཁ་ཅིག་ན་རེ། དེ་གཉིས་འགལ་བར་ཕྱི་རྒོལ་རང་ལ་གྲགས་པའི་འཐད་པས་སྒྲུབ་པར་བཤད་པ་མི་འཐད་དེ། རང་ལ་མི་ལྟ་བ་དང་སྔོ་སོགས་ལ་ངོ་བོ་ཉིད་ཀྱིས་ལྟ་བ་གཉིས་འགལ་བར་དངོས་སྨྲ་བ་ལ་མ་གྲགས་པའི་ཕྱིར་ན་མ་ཁྱབ་སྟེ། རང་ལ་མི་ལྟ་བ་ཡིན་ན་གཞན་ལ་ངོ་བོ་ཉིད་ཀྱིས་མི་ལྟ་བས་ཁྱབ་པ་དང་། གཞན་ལ་ངོ་བོ་ཉིད་ཀྱིས་ལྟ་ན་རང་ལ་ཡང་ལྟ་བས་ཁྱབ་པ་གཉིས་ནི་དངོས་སྨྲ་བ་ལ་མ་གྲགས་པ་ཡིན་ཀྱང་། དེ་གཉིས་སྐབས་འདིའི་བསྒྲུབ་བྱ་ཡིན་གྱི་འཐད་པ་མ་ཡིན་པས་སྐྱོན་མེད་ལ། འཐད་པ་ནི། སྣ་མའི་མེ་ཏོག་དང་ལྡན་པའི་གོས་ལ་དྲི་ཞིམ་པ་དམིགས་པ་ནི་སྣ་མའི་མེ་ཏོག་ལ་དྲི་ཞིམ་པ་དམིགས་པ་ལ་ལྟོས་དགོས་པ་ལྟར། དངོས་པོ་རྣམས་ལ་རང་གི་ངོ་བོས་གྲུབ་པའི་རང་བཞིན་ཡོད་ན། རང་བཞིན་དེ་ཐོག་མར་རང་ལ་དམིགས། དེ་ནས་དེ་དང་ལྡན་པའི་ཆོས་གཞན་ལ་དམིགས་དགོས་ལ། གལ་ཏེ་རང་བཞིན་དེ་རང་ལ་མ་དམིགས་ན་དེ་དང་ལྡན་པའི་ཆོས་གཞན་ལ་ཡང་མེད་པར་འགྱུར་ཏེ། དཔེར་ན་སྣ་མའི་མེ་ཏོག་ལ་དྲི་ང་བ་མ་དམིགས་ན་དེ་དང་ལྡན་པའི་གོས་ལ་ཡང་དྲི་ང་བ་མི་དམིགས་པ་བཞིན་ནོ་ཞེས་ཕྱི་རྒོལ་རང་ལ་གྲགས་པའི་འཐད་པས་རྗེས་སུ་འགྲོ་ལྡོག་ངེས་སུ་བཅུག་ནས། དེ་ནས་སྐབས་ཀྱི་དོན་ལ་སྦྱོར་བ་ནི། དེའི་ཕྱིར་མིག་ལ་ཡང་ལྟ་བའི་རང་བཞིན་ཡོད་ན་ཐོག་མར་རང་ལ་ལྟ་བ་དམིགས་ནས། དེ་ནས་གཟུགས་སོགས་དང་ཚོགས་པ་ན་དེ་དག་ལ་ལྟ་བ་ཡང་དམིགས་པར་འཐད་པ་ཞིག་ན། མིག་ལ་རང་ལ་ལྟ་བ་མེད་པའི་ཕྱིར་གཞན་ལ་ངོ་བོ་ཉིད་ཀྱིས་ལྟ་བ་ཡང་མེད་དོ་ཞེས་སྟོན་པ་ཡིན་ནོ། །བཞི་བརྒྱ་པ་ལས། དངོས་པོ་ཀུན་གྱི་རང་བཞིན་ནི། །ཐོག་མར་བདག་ལ་སྣང་འགྱུར་ན། །མིག་ཉིད་ལ་ཡང་མིག་གིས་ནི། །ཅི་ཡི་ཕྱིར་ན་འཛིན་མི་འགྱུར། །ཞེས་གསུངས་པ་ལྟར་རོ།། རྒྱས་པར་ལྷག་མཐོང་ཆེན་མོ་ལས་ཤེས་དགོས་སོ། །ཚིག་གསལ་ལས་གཞན་ལ་གྲགས་པ་རྟགས་སུ་རུང་བར་འཇིག་རྟེན་པའི་རྩོད་པ་དཔེར་བྱས་ནས་གསུངས་པ་དང་། ཚུལ་གསུམ་སོགས་རྒོལ་པ་གཉིས་ཀར་མཐུན་སྣང་དུ་གྲུབ་དགོས་པར་འདོད་པའི་རྟོག་གེ་བ་རྣམས་ཀྱིས་ཀྱང་ཚུལ་དེ་ཉིད་ཁས་ལེན་དགོས་ཏེ། ལུང་གིས་གནོད་པ་ནི་གཉིས་ཀ་ལ་གྲུབ་མི་དགོས་པ་དང་། རང་དོན་སྐབས་ཀྱི་རྗེས་དཔག་ནི་ཐམས་ཅད་དུ་རང་ལ་གྲུབ་པ་ཙམ་གྱིས་ཆོག་པའི་ཕྱིར་རོ། །དེ་ཉིད་ཀྱི་ཕྱིར་རྟོག་གེའི་མཚན་ཉིད་བརྗོད་པ་ནི་དགོས་པ་མེད་པ་ཡིན་ཏེ། སངས་རྒྱས་རྣམས་ཀྱིས་རང་ལ་ཇི་ལྟར་གྲགས་པའི་འཐད་པས་དེ་ཁོ་ན་ཉིད་མ་ཤེས་པའི་གདུལ་བའི་སྐྱེ་བོ་ལ་ཕན་བཏགས་པའི་ཕྱིར་རོ། །ཞེས་གསུངས་སོ། །]
 
 
 
 ༈ གཞན་སྐྱེ་དགག་པ། གཉིས་པ་ལ་གཉིས། ཕྱོགས་སྔ་མ་བརྗོད་པ་དང་། ལུགས་དེ་དགག་པའོ། །དང་པོ་ནི། རང་སྡེ་དངོས་སྨྲ་བ་རྣམས་ན་རེ། མཐའ་གཞན་གསུམ་ལས་སྐྱེ་བ་དགག་པར་རིགས་མོད་ཀྱང་། གཞན་སྐྱེ་འགོག་པ་མི་རིགས་ཏེ། རང་གི་མཚན་ཉིད་ཀྱིས་གཞན་དུ་གྱུར་པའི་རྐྱེན་བཞི་དངོས་པོ་རྣམས་ཀྱི་སྐྱེད་བྱེད་དུ་གསུངས་པའི་གསུང་རབ་ལ་ལྟོས་ནས། མི་འདོད་བཞིན་དུ་ཡང་གཞན་ལས་སྐྱེ་བ་ཁས་བླང་བར་བྱའོ། །རྐྱེན་བཞི་པོ་དེ་གང་ལ་འཇོག་པ་ལ། སྡེ་བ་ཁ་ཅིག་ནི་མཛོད་ལས། རྒྱུ་ཞེས་བྱ་བ་རྒྱུ་ལྔ་ཡིན། །སེམས་དང་སེམས་བྱུང་སྐྱེས་པ་རྣམས། །ཐ་མ་མིན་ཚུངས་དེ་མ་ཐག །དམིགས་པ་ཆོས་རྣམས་ཐམས་ཅད་དོ། །བྱེད་རྒྱུ་ཞེས་བྱ་བདག་པོར་བཤད། །ཅེས་གསུངས་པ་ལྟར་འདོད་ལ། སྡེ་བ་ཁ་ཅིག་ནི། གང་ཞིག་གང་གི་སྐྱེད་བྱེད་ས་བོན་གྱི་ངོ་བོར་གནས་པ་དེ་ནི་དེའི་རྒྱུ་རྐྱེན་ནོ། །རྒན་པོ་ལྡང་བ་ལྟར་སེམས་སེམས་བྱུང་སྐྱེ་བཞིན་པ་རྣམས་རྟེན་འཁར་བ་དང་འདྲ་བའི་དམིགས་པ་གང་གིས་སྐྱེད་པ་དེ་ནི་དེའི་དམིགས་རྐྱེན་ནོ།། རྒྱུ་འགགས་མ་ཐག་པ་ནི་འབྲས་བུ་སྐྱེ་བའི་དེ་མ་ཐག་རྐྱེན་ཏེ། ས་བོན་འགགས་མ་ཐག་པ་མྱུ་གུ་འབྱུང་བའི་དེ་མ་ཐག་རྐྱེན་ཡིན་པ་བཞིན་ནོ། །གང་ཞིག་ཡོད་ན་གང་འབྱུང་བ་འདི་ནི་དེའི་བདག་རྐྱེན་ནོ་ཞེས་འདོད་དོ། །ཚིག་གསལ་གྱི་འགྱུར་ལས། སྔར་སྐྱེས་པ་དང་ལྷན་ཅིག་སྐྱེས་པ་དང་ཕྱིས་སྐྱེ་བ་ལ་སོགས་པ། ཞེས་འབྱུང་བ་དང་། ཤེས་རབ་སྒྲོན་མེ་ལས། མདུན་དུ་སྐྱེས་པ་དང་ཡོད་པ་དང་མེད་པ་རྣམས། ཞེས་འབྱུང་བ་ནི་དོན་གཅིག་ལ་འགྱུར་ཡང་ཕྱི་མ་བཟང་བར་གསུངས་ཤིང་། དེའི་མདུན་དུ་སྐྱེས་པའི་རྐྱེན་ནི་དབང་མངོན་གྱི་དམིགས་རྐྱེན་དང་། ཡོད་པའི་རྐྱེན་ནི་རྒྱུ་རྐྱེན་དང་བདག་རྐྱེན། མེད་པའི་རྐྱེན་ནི་དེ་མ་ཐག་རྐྱེན་ཏེ། འདི་ནི་གནས་བརྟན་སྡེ་བས་ཐ་སྙད་བཏགས་པ་ཡིན་པར་འགྲེལ་བཤད་ལས་བཤདདོ། །དེ་དག་ཀྱང་རྐྱེན་བཞིར་འདུ་བས་རྐྱེན་ལྔ་པ་ཡོད་པ་མིན་ཏེ། མཛོད་ལས། བཞི་ཡིས་སེམས་དང་སེམས་བྱུང་རྣམས། །གསུམ་གྱིས་སྙོམས་པར་འཇུག་རྣམ་གཉིས། །གཞན་ནི་གཉིས་པོ་དག་ལས་སྐྱེ། །དབང་ཕྱུག་སོགས་མིན་རིམ་སོགས་ཕྱིར། །ཞེས་བཤད་པ་བཞིན་དུ་འདོད་དོ། ། གཉིས་པ་ལ་གཉིས། གཞན་སྐྱེ་འདོད་པའི་ཕྱོགས་སྤྱིར་དགག་པ། སེམས་ཙམ་པའི་ལུགས་བྱེ་བྲག་ཏུ་དགག་པའོ། །དང་པོ་ལ་ལྔ་། གཞན་སྐྱེ་དགག་པ་དངོས། བཀག་པ་ལ་འཇིག་རྟེན་གྱི་གནོད་པ་སྤང་བ། དེ་ལྟར་བཀག་པའི་ཡོན་ཏན་བསྟན་པ། རང་བཞིན་གྱིས་སྐྱེ་བ་འགར་ཡང་མེད་པར་བསྟན་པ། བདེན་པ་གཉིས་ཆར་དུ་རང་བཞིན་གྱིས་སྐྱེ་བ་བཀག་པའི་ཡོན་ཏན་བསྟན་པའོ། །དང་པོ་ལ་གསུམ། གཞན་སྐྱེ་སྤྱིར་དགག་པ། གཞན་སྐྱེ་བྲེ་བྱག་ཏུ་དགག་པ། འབྲས་བུ་ལ་མུ་བཞིར་དཔྱད་ནས་གཞན་སྐྱེ་འགོག་པའོ། ། དང་པོ་ལ་གཉིས། ཧ་ཅང་ཐལ་བས་དགག་པ། སྐྱོན་སྤོང་གི་ལན་དགག་པའོ། །དང་པོ་ནི། གཞན་ལ་བརྟེན་ནས་གལ་ཏེ་གཞན་ཞིག་འབྱུང་བར་འགྱུར་ན་ནི། །ཞེས་པ་ནས། སྐྱེད་པར་བྱེད་པ་མ་ཡིན་མ་ལུས་ལ་ཡང་གཞན་ཉིད་མཚུངས།། ཞེས་ཚིགས་བཅད་གཅིག་བྱུང་། གཞན་སྐྱེ་འདི་ནི་གཞག་པར་ནུས་པ་མ་ཡིན་ཏེ། ལུང་དང་རིགས་པ་དང་འགལ་བའི་ཕྱིར་རོ། །དང་པོ་ནི་ས་ལུ་ལྗང་བའི་མདོ་ལས། མིང་དང་གཟུགས་ཀྱི་མྱུ་གུ་དེ་ཡང་བདག་གིས་མ་བྱས་གཞན་གྱིས་མ་བྱས་ཞེས་པ་ལྟ་བུའི་ལུང་མང་པོ་དང་འགལ་བའོ། །རིགས་པ་ནི། གལ་ཏེ་རང་གི་ངོ་བོས་གྲུབ་པའི་རྒྱུ་གཞན་ལ་བརྟེན་ནས་རང་གི་ངོ་བོས་གྲུབ་པའི་འབྲས་བུ་གཞན་ཞིག་འབྱུང་བར་འགྱུར་ན་ནི། དེ་ལྟ་ཡིན་པ་འོ་ན་སེལ་བྱེད་མེ་ལྕེ་རབ་ཏུ་འབར་བ་ལས་ཀྱང་བསལ་བྱ་མུན་པ་འཐུག་པོ་འབྱུང་བར་འགྱུར་ཞིང་། རྒྱུ་ཡིན་མིན་ཐམས་ཅད་ལས་ཀྱང་འབྲས་བུའི་དངོས་པོ་ཡིན་མིན་ཐམས་ཅད་སྐྱེ་བར་འགྱུར་ཏེ། །གང་གི་ཕྱིར་འབྲས་བུ་དེ་སྐྱེད་པར་བྱེད་པ་མ་ཡིན་པ་མ་ལུས་པ་ལའང་རྒྱུ་འབྲས་སུ་འདོད་པ་གཉིས་དང་། རང་གི་མཚན་ཉིད་ཀྱིས་གྲུབ་པའི་གཞན་ཉིད་མཚུངས་པར་ཡོད་པའི་ཕྱིར་རོ། །ཞེས་གཞན་གྱིས་ཁས་བླངས་པའི་གཏན་ཚིགས་ལ་བརྟེན་པའི་ཐལ་འགྱུར་གཉིས་སོ། །ཐལ་འགྱུར་གཉིས་ཀ་ལ་བཟློག་པ་འཕེན་པ་འགྲེལ་བར་བཤད་དོ། ། ཐལ་འགྱུར་དེ་གཉིས་འགོད་ཚུལ་ནི། མེ་ལྕེ་འབར་བ་ལས་ཀྱང་མུན་པ་འཐུག་པོ་འབྱུང་བར་ཐལ། རང་གི་ངོ་བོས་གྲུབ་པའི་རྒྱུ་གཞན་ལས་རང་གི་ངོ་བོས་གྲུབ་པའི་འབྲས་བུ་གཞན་སྐྱེ་བའི་ཕྱིར། རྒྱུ་ཡིན་མིན་ཐམས་ཅད་ལས་ཀྱང་འབྲས་བུ་ཡིན་མིན་ཐམས་ཅད་སྐྱེ་བར་ཐལ། རྟགས་སྔ་མ་དེའི་ཕྱིར། དེ་གཉིས་ཀྱི་དོན་བསྡུ་ན། རྒྱུ་འབྲས་སོ་སོར་ངེས་པ་མ་ཡིན་པར་ཐལ། གཞན་ལས་སྐྱེ་བ་ཡོད་པའི་ཕྱིར་ཞེས་པའོ། །ཐལ་འགྱུར་དེ་གཉིས་ཀྱི་རྟགས་ལ་རིམ་པ་བཞིན་དུ། གཞན་ཡིན་པའི་ཕྱིར་དང་། གཞན་ཉིད་མཚུངས་པ་ཡིན་པའི་ཕྱིར་ཞེས་ལྷག་མཐོང་ཆེན་མོ་ལས་གསུངས་པ་ནི། རྒྱུ་འབྲས་རྣམས་རང་བཞིན་གྱིས་གཞན་ཡིན་པའི་ཕྱིར་དང་། སོ་སོ་བ་རྣམས་རང་བཞིན་གྱིས་གཞན་ཉིད་མཚུངས་པ་ཡིན་པའི་ཕྱིར་ཞེས་པའི་དོན་ཡིན་ནམ་དཔྱད་པར་བྱའོ། །རྟགས་ཕྱི་མའི་དོན་ནི། ས་བོན་མྱུ་གུ་ལས་རང་བཞིན་གྱིས་ཐ་དད་པའི་དད་ཚུལ་དང་སོལ་བ་ལས་ཐ་དད་པའི་དད་ཚུལ་མཚུངས་པའི་དོན་ཡིན་ལ། །དེ་གཉིས་མཚུངས་ན་ས་བོན་དང་སོལ་བ་ལས་མྱུ་གུ་སྐྱེ་མི་སྐྱེ་ཡང་མཚུངས་པར་འགྱུར་ཏེ། སྐྱེད་པར་བྱེད་པ་མ་ཡིན་མ་ལུས་ལ་ཡང་གཞན་ཉིད་མཚུངས། །ཞེས་པའི་དོན་ནོ། ། གཞན་སྐྱེ་འདོད་པ་ལ་ཧ་ཅང་ཐལ་བ་འཕེན་པའི་རྒྱུ་མཚན་ནི། གཞན་སྐྱེའི་གཞན་ནི་དངོས་མིང་ཐ་དད་ཀྱིས་སོ་སོར་གོ་བའི་ཐ་དད་ཙམ་མིན་གྱི། རང་གི་ངོ་བོས་གྲུབ་པའི་ཐ་དད་ཡིན་ལ། དེར་གྲུབ་ན་མྱུ་གུ་དེ་ས་བོན་ལ་ལྟོས་པར་འགལ་བས་འབྲེལ་བ་འགོག་ནུས་ལ། མྱུ་གུ་དེ་འབྲེལ་མེད་དོན་གཞན་གྱི་ས་བོན་གཅིག་ལས་སྐྱེ་ན་ཐམས་ཅད་ལས་སྐྱེ་བར་འགྱུར་ཏེ། འབྲེལ་མེད་དོན་གཞན་དུ་མཚུངས་པ་ལ་རྒྱུ་འབྲས་ཡིན་མིན་དབྱེ་བར་མི་ནུས་བའི་ཕྱིར་རོ། ། འདི་ལ་ཁ་ཅིག་ན་རེ། གཞན་སྐྱེ་ཡོད་པར་ཐལ། རྒྱུ་རྐྱེན་གཞན་ལས་སྐྱེ་བ་ཡོད་པའི་ཕྱིར་ཏེ། རྒྱུ་རྐྱེན་གྱི་གཞན་དབང་ཅན་ཡོད་པའི་ཕྱིར་ན་མ་ཁྱབ། རྟགས་གྲུབ་སྟེ། གཞན་དབང་ཡོད་པའི་ཕྱིར་ཏེ། མཚན་ཉིད་གསུམ་ཡོད་ཕྱིར་ཏེ། འཇུག་འགྲེལ་ལས། རང་ལུགས་ཀྱིས་ངོ་བོ་ཉིད་གསུམ་གྱི་རྣམ་བཞག་གིས་མདོ་འགྲེལ་ཚུལ་གསུངས་པ་དེ་ལེགས་བཤད་སྙིང་པོར་རྒྱས་པར་བཀྲལ་བའི་ཕྱིར་རོ། །རྩ་བར་འདོད་མི་ནུས་ཏེ། གཞན་སྐྱེའི་དོན་དང་ཐ་སྙད་འདོད་པ་ནི། འབྲས་བུ་རང་ངམ་གཞན་ལས་སྐྱེ་བ་གང་ཡིན་སྙམ་དུ་གྲུབ་མཐའ་སྨྲ་བས་བརྟགས་ནས་བྱེད་ལ། དེས་ཀྱང་འབྲས་བུ་རང་དང་ཐ་དད་ཙམ་ཞིག་ལས་སྐྱེ་མི་སྐྱེའི་དཔྱོད་པ་བྱེད་པ་མིན་གྱི། རང་གི་ངོ་བོ་ཉིད་ཀྱིས་ཐ་དད་པ་ཡིན་མིན་དཔྱད་ནས་རང་གི་མཚན་ཉིད་ཀྱིས་ཐ་དད་པའི་སྐྱེ་བ་ལ་གཞན་སྐྱེའི་ཐ་སྙད་བྱེད་པའི་ཕྱིར་དང་། གཞན་དབང་གི་ཐ་སྙད་ནི་འབྲས་བུ་རང་དབང་དུ་འབྱུང་ངམ་སྙམ་པ་བཟློག་པའི་ཕྱིར་རྒྱུ་རྐྱེན་གྱི་དབང་དུ་གྱུར་པ་ཙམ་ལ་མཛད་པའི་ཕྱིར་རོ། །དོན་དེ་ལྟར་རྩ་ཤེའི་ཊཱིཀ་ཆེན་ལས་གསུངས་སོ།། ཡང་ཁ་ཅིག་ན་རེ། གཞན་སྐྱེ་ཐ་སྙད་དུ་ཡོད་པར་ཐལ། རྒྱུ་འབྲས་གཉིས་ཐ་སྙད་དུ་གཞན་ཡིན་པའི་ཕྱིར་ན་མ་ཁྱབ་སྟེ། རྒྱུ་འབྲས་གཉིས་གཞན་ནོ་ཞེས་བརྗོད་པའི་གཞན་དེ་ནི་ལྟོས་གྲུབ་ཀྱི་གཞན་ཡིན་ལ། གཞན་སྐྱེའི་གཞན་ནི་རང་གི་ངོ་བོ་ཉིད་ཀྱིས་གཞན་ལ་བྱེད་པའི་ཕྱིར། དང་པོ་གྲུབ་སྟེ། རྒྱུ་འབྲས་བུ་ལས་གཞན་ཡིན་པ་དེ་འབྲས་བུ་ལ་ལྟོས་ནས་གཞན་དུ་འཇོག་པ་ཡིན་པའི་ཕྱིར། ཁྱབ་སྟེ། གང་ཞིག་གང་ལ་ལྟོས་ཏེ་གཞན་ཡིན་པ་དེ་ནི་ལྟོས་པ་དེ་ལས་ངོ་བོ་ཉིད་ཀྱིས་གཞན་མ་ཡིན་པས་ཁྱབ་པའི་ཕྱིར་ཏེ། གང་ཞིང་གང་ལས་ངོ་བོ་ཉིད་ཀྱིས་གཞན་དུ་ཡོད་ན་ནི་གཞན་པ་དེ་ལ་ལྟོས་པ་མེད་པར་རང་ཉིད་གཅིག་བུ་ལ་ཡང་གཞན་ནོ་ཞེས་ཐ་སྙད་འདོགས་པ་ཡོད་པར་འགྱུར་དགོས་པ་ལས་དེ་ནི་མ་མཐོང་བའི་ཕྱིར་རོ། །རྩ་རྟགས་གཉིས་པ་གྲུབ་སྟེ། གང་ཕྱིར་འཇིག་རྟེན་ས་བོན་ཙམ་བཏབ་ནས། །བདག་གིས་བུ་འདི་བསྐྱེད་ཅེས་སྨྲ་བྱེད་ཅིང་། །ཤིང་ཡང་བཙུགས་སོ་སྙམ་དུ་རྟོག་དེས་ན། གཞན་ལས་སྐྱེ་བ་འཇིག་རྟེན་ལས་ཀྱང་མེད། །ཅེས་གསུངས་པ་ལྟར། ས་མྱུག་ལྟ་བུའི་ཉེར་ལེན་གྱིས་རྒྱུ་འབྲས་ལ་འཇིག་རྟེན་པའི་བློ་ལྷན་སྐྱེས་ཀྱིས་རང་མཚན་གྱིས་གཞན་དུ་འཛིན་པ་མི་སྲིད་པས་ན། མྱུ་གུ་བདག་ལས་སྐྱེའམ་གཞན་ལས་སྐྱེ་ཞེས་དཔྱོད་པ་ནི་འཇིག་རྟེན་ཐ་སྙད་པའི་དཔྱད་པ་མ་ཡིན་གྱི། དོན་དམ་ལ་དཔྱོད་པར་མངོན་ལ། དེ་ལྟར་ན་དཔྱོད་ཚུལ་དེས་དཔྱད་པའི་མཐར་རྙེད་པའི་གཞན་སྐྱེ་ནི་དོན་དམ་པའི་སྐྱེ་བར་འགྱུར་བ་མ་གཏོགས་ཐ་སྙད་པའི་སྐྱེ་བར་མི་རུང་བའི་ཕྱིར་རོ། ། གཞན་སྐྱེ་འདོད་པ་ལ་ཧ་ཅང་ཐལ་བ་འཕེན་པའི་རྒྱུ་མཚན་ལ། བོད་ཁ་ཅིག་རྒྱུ་འབྲས་ལ་སྔ་ཕྱི་བས་ཁྱབ་ཅིང་། གཞན་ལ་དུས་མཉམ་དགོས་པའི་གནད་ཀྱིས་ཡིན་ཟེར་བ་དང་། ཡང་བོད་མང་པོས། ཛ་ཡ་ཨ་ནནྟས་རང་རྒྱུད་འགོག་པའི་རིགས་པ་ལྟར་སྣང་གི་རྗེས་སུ་འབྲངས་ཏེ་ལྡོག་པ་གཅིག་པའི་དཔུང་འཕུལ་འདོད་པ་སོགས་འགོག་ཚུལ་ནི་ལྷག་མཐོང་ཆེན་མོ་དང་ལེགས་བཤད་སྙིང་པོ་ལས་ཤེས་པར་བྱའོ། །ལྡོག་པ་གཅིག་པའི་དཔུང་འཕུལ་ཞེས་པ་ནི། ས་བོན་དང་སོལ་བ་ནི་མྱུ་གུ་ལས་གཞན་ཡིན་པའི་ལྡོག་པ་གཅིག་པས་ན། མྱུ་གུ་དེ་ས་བོན་ལས་སྐྱེ་ན་སོལ་བ་ལས་ཀྱང་སྐྱེ་དགོས་ཞེས་མཐུ་དཔུང་གིས་འཕུལ་བ་མ་གཏོགས་རིགས་པས་འཕུལ་བ་མིན་པས་དེ་ལྟར་བརྗོད་དམ་སྙམ་སྟེ། རྣམ་བཤད་ལས། འདི་ནི་དཔུང་འཕུལ་ཞེས་པའི་མིང་ཉིད་ཀྱིས་རིགས་པ་མི་ཤེས་པའི་སུན་འབྱིན་དུ་གསལ་བར་བྱས་སྟེ། ཞེས་གསུངས་པའི་ཕྱིར་རོ། ། གཉིས་པ་ལ་གཉིས། སྐྱོན་སྤོང་གི་ལན། ལན་དེ་དགག་པའོ། དང་པོ་ནི། རབ་ཏུ་བྱ་བར་ནུས་པ་དེ་ཕྱིར་འབྲས་བུར་ངེས་བརྗོད་ཅིང་། །ཞེས་པ་ནས། ས་ལུའི་མྱུ་གུ་ནས་ལ་སོགས་ལས་དེ་ལྟ་མིན་ཞེ་ན།། ཞེས་ཚིགས་བཅད་གཅིག་བྱུང་། ཕ་རོལ་པོས། རྒྱུ་འབྲས་གཉིས་རང་མཚན་གྱིས་གྲུབ་པའི་གཞན་ཡིན་ཀྱང་། ཐམས་ཅད་ལས་ཐམས་ཅད་འབྱུང་བ་མིན་ཏེ། རྒྱུ་འབྲས་སོ་སོར་ངེས་པ་མཐོང་བའི་ཕྱིར། །འདི་ཡང་འདི་ཡིན་ཏེ། གང་གི་ཕྱིར་འབྲས་བུ་གང་ཞིག་རྒྱུ་གང་གིས་རབ་ཏུ་བྱ་བར་ནུས་པ་དེ་ཉིད་དེ་ཡི་འབྲས་བུར་ངེས་པར་བརྗོད་པ་ཡིན་ལ། རྒྱུ་གང་ཞིག་འབྲས་བུ་དེ་སྐྱེད་པར་ནུས་པ་དེ་ནི་ངོ་བོས་གྲུབ་པའི་གཞན་ཡིན་ནའང་རྒྱུ་ཡིན་ལ། དེའི་ཕྱིར་རྒྱུ་འབྲས་སོ་སོར་ངེས་སོ། །དེ་ཕྱིར་ཞེས་པ་འགྲེལ་བ་དང་མི་མཐུན་པར་རྣམ་བཤད་ལས་གསུངས་པས། རབ་ཏུ་བྱ་བར་ནུས་པ་དེ་ཉིད་འབྲས་བུར་ངེས་བརྗོད་ཅིང་། ཞེས་འདོན་དགོས་སོ། ། གཞན་ཡང་ས་ལུའི་མྱུ་གུ་ནི་རང་དང་རྒྱུད་གཅིག་གཏོགས་པ་ས་ལུའི་ས་བོན་ལས་སྐྱེའི། རྒྱུད་མི་གཅིག་པ་ནས་ཀྱི་ས་བོན་སོགས་ལས་མི་སྐྱེའོ། །རྒྱུད་གཅིག་ཡིན་ཀྱང་སྐྱེད་བྱེད་མིན་པ་སྐད་ཅིག་ཕྱི་མས་སྔ་མ་མ་སྐྱེད་པས། རྒྱུད་གཅིག་པའི་སྔ་མས་ཕྱི་མ་སྐྱེད་པར་བྱེད་པ་ལས་སྐྱེ་བ་དེའི་ཕྱིར། ས་ལུའི་མྱུ་གུ་ནི་ནས་ཀྱི་ས་བོན་སོགས་ལས་ནས་ཀྱི་མྱུ་གུ་སོགས་སྐྱེ་བ་དེ་ལྟར་སྐྱེ་བ་མིན་པས་ཐམས་ཅད་ལས་ཐམས་ཅད་མི་སྐྱེའོ་ཞེ་ན། གཉིས་པ་ནི། ཇི་ལྟར་ནས་དང་གེ་སར་དང་ནི་ཀེང་ཤུ་ཀ་ལ་སོགས། ཞེས་པ་ནས། ས་ལུའི་ས་བོན་ཡང་ན་དེ་ཡི་མིན་ཏེ་གཞན་ཉིད་ཕྱིར། །ཞེས་ཚིགས་བཅད་གཅིག་བྱུང་། འདིས་རང་མཚན་གྱིས་གཞན་ཡིན་ཀྱང་རྒྱུ་འབྲས་སོ་སོར་ངེས་པ་མཐོང་བ་མི་འགལ་བའི་རྒྱུ་མཚན་མ་བསྟན་པས་སྐྱོན་སྤོང་གི་ལན་མིན་ལ། སོ་སོ་བ་རྣམས་རང་མཚན་གྱིས་གཞན་ཡིན་ན་རྒྱུ་འབྲས་སོ་སོར་ངེས་པར་མི་འགྱུར་རོ་ཞེས་བཤད་པ་ནི། ཇི་ལྟར་ཏེ་དཔེར་ན་ནས་དང་པདྨ་ལ་སོགས་པའི་ཟེའུ་འབྲུ་གེ་སར་དང་ཀེང་ཤུ་ཀའི་མེ་ཏོག་ལ་སོགས་པ་རྣམས་གཞན་ཡིན་པའི་ཕྱིར། ས་ལུའི་མྱུ་གུའི་སྐྱེད་པར་བྱེད་པར་འདོད་པ་མིན་པ་དང་། དེ་སྐྱེད་པའི་ནུས་པ་དང་ལྡན་པ་མིན་པ་དང་། དེ་དང་རྒྱུད་གཅིག་ཏུ་གཏོགས་པ་མིན་པ་དང་། དེའི་རིགས་འདྲ་བའི་སྔ་མ་མ་ཡིན་པ་དེ་བཞིན་དུ། ས་ལུའི་ས་བོན་ཡང་ས་ལུའི་མྱུ་གུ་དེ་ལ་ལྟོས་པའི་ཁྱད་པར་བཞི་དང་ལྡན་པ་མིན་ཏེ། རང་གི་ངོ་བོ་ཉིད་ཀྱིས་གྲུབ་པའི་གཞན་ཡིན་པའི་ཕྱིར། ཁྱབ་སྟེ། འབྲེལ་མེད་དོན་གཞན་དུ་མཚུངས་པ་ལ་ཁྱད་པར་བཞི་ཡོད་མེད་ཀྱང་གཞག་པར་མི་ནུས་པའི་ཕྱིར་རོ། །གཉིས་པ་ལ་གཉིས། རྒྱུ་འབྲས་སྔ་ཕྱི་བ་ལ་གཞན་སྐྱེ་དགག་པ། རྒྱུ་འབྲས་དུས་མཉམ་པ་ལ་གཞན་སྐྱེ་དགག་པའོ། ། དང་པོ་ལ་གཉིས། དངོས་ཀྱི་དོན་དང་། བཀག་པ་ལ་རྩོད་པ་སྤང་བའོ། །དང་པོ་ནི། མྱུ་གུ་ས་བོན་དང་ནི་དུས་མཉམ་ཡོད་པ་མ་ཡིན་ཏེ། །ཞེས་པ་ནས། གཞན་ལས་སྐྱེ་བ་ཡིན་ཞེས་བྱ་བའི་ཕྱོགས་འདི་བཏང་བར་བྱོས། ཞེས་ཚིགས་བཅད་གཅིག་བྱུང་། དེ་ལྟར་རེ་ཞིག་གཞན་ལ་གྲགས་པའི་རང་གི་ངོ་བོས་གྲུབ་པའི་གཞན་གྲུབ་གྲུབ་ལྟར་བརྗོད་ནས་སུན་འབྱིན་བྱས་སོ། ད་ནི་རྒྱུ་འབྲས་གཉིས་ལ་ངོ་བོས་གྲུབ་པའི་གཞན་མི་སྲིད་པར་བཤད་པ། འདི་ན་བྱམས་པ་དང་ཉེར་སྦས་ཡོད་བཞིན་པ་དག་ཁོ་ན་ཕན་ཚུན་ལྟོས་ནས་འདི་ནི་འདི་ལས་ཞེས་གཞན་ཉིད་དུ་མཐོང་གི་མྱུ་གུ་ས་བོན་དང་ནི་དུས་མཉམ་དུ་ཡོད་པ་མ་ཡིན་ཏེ། ས་བོན་རྣམ་པར་མ་འགྱུར་བར་མྱུ་གུ་སྐྱེ་བ་མེད་བའི་ཕྱིར་རོ། །ས་བོན་ལ་མྱུ་གུ་ལས་ངོ་བོས་གྲུབ་པའི་གཞན་ཉིད་མེད་ལ། དེ་མེད་པར་ས་བོན་མྱུ་གུ་ལས་གཞན་པ་ཉིད་དུ་ག་ལ་འགྱུར་ཏེ་མི་འགྱུར་རོ། །ངོ་བོས་གྲུབ་པའི་གཞན་ཉིད་མེད་པ་དེས་ན་མྱུ་གུ་ས་བོན་ལས་སྐྱེས་པ་ངོ་བོ་ཉིད་ཀྱིས་འགྲུབ་པར་འགྱུར་བ་མིན་པས། དངོས་པོ་རྣམས་གཞན་ལས་སྐྱེས་བ་ཡིན་ཞེས་བྱ་བའི་ཕྱོགས་འདི་གཏང་བར་བྱོས་ཤིག ། འདི་ནི་ས་བོན་མྱུ་གུ་ལས་ཐ་དད་པ་དེ་རང་བཞིན་གྱིས་གྲུབ་པ་ཡིན་ན། རང་བཞིན་གྱིས་གྲུབ་པ་ལ་དུས་ནམ་ཡང་ལྡོག་པ་མེད་པས། ས་བོན་གྱི་དུས་ནའང་མྱུ་གུ་ལས་རྫས་ཐ་དད་དུ་འགྱུར་ལ། དེ་ལྟར་ན་དེ་གཉིས་དུས་མཉམ་དུ་འགྱུར་བ་ལས་དེ་མེད་པའི་ཕྱིར། དེ་གཉིས་ལ་ངོ་བོ་ཉིད་ཀྱིས་གྲུབ་པའི་གཞན་མེད་ཅེས་སྟོན་པ་ཡིན་གྱི། རྒྱུ་འབྲས་གཉིས་ཐ་སྙད་དུ་ངོ་བོ་ཐ་དད་དུ་འདོད་པ་འགོག་པ་མིན་ནོ། གཉིས་པ་ནི། ཇི་ལྟར་སྲང་གི་མདའ་གཉིས་མཐོ་བ་དང་ནི་དམའ་བ་དག །ཅེས་པ་ནས། སྐྱེ་བ་འདི་ནི་བྱེད་པོ་མེད་པར་རིག་པའི་ངོ་བོའང་མིན། ཞེས་ཚིགས་བཅད་གཉིས་བྱུང་། མྱུ་གུ་ས་བོན་དང་ནི་དུས་མཉམ་ཡོད་པ་མ་ཡིན་ཏེ། ཞེས་སྨྲས་པ་ནི་རིགས་པ་མ་ཡིན་ཏེ། ཇི་ལྟར་ཏེ་དཔེར་ན་སྲང་གི་མདའ་གཉིས་ཀྱི་གཅིག་མཐོ་བ་དང་གཅིག་ཤོས་དམའ་བ་དག་དུས་མཉམ་མ་ཡིན་པར་མིན་པ་སྟེ་དུས་མཉམ་པར་མཐོང་བ་དེ་བཞིན་དུ། བསྐྱེད་པར་བྱ་བ་མྱུ་གུ་དང་སྐྱེད་བྱེད་ས་བོན་དག་གི་རིམ་པ་བཞིན་དུ་སྐྱེ་བ་དང་འགག་པའི་བྱ་བ་གཉིས་དུས་གཅིག་ཡིན་པའི་ཕྱིར། ས་མྱུག་གཉིས་ཀྱང་དུས་མཉམ་པར་འགྱུར་རོ། །དེའི་ཕྱིར་གཞན་ཉིད་ཡོད་པས་ཉེས་པ་མེད་དོ་ཞེ་ན། སྲང་གི་དཔེས་ས་མྱུག་གཉིས་སྐྱེ་འཇིག་གི་བྱ་བ་གཉིས་དུས་གཅིག་ཏུ་རང་བཞིན་གྱིས་ཡོད་པར་རྟོག་ན་དེ་ནི་མི་རུང་སྟེ། གལ་ཏེ་སྲང་གི་དཔེར་མགོ་མཇུག་གཉིས་དུས་གཅིག་ཡིན་པས་མཐོ་དམན་གྱི་བྱ་བ་གཉིས་གཅིག་ཚེ་སྟེ་དུས་གཅིག་ཡིན་ན་ཡང་། དཔེས་མཚོན་པའི་དོན་དངོས་འདིར་ནི་ས་མྱུག་དུས་གཅིག་པ་མེད་པས་ན་བྱ་བ་གཉིས་པོ་དེ་དུས་གཅིག་ཏུ་རང་བཞིན་གྱིས་ཡོད་པ་མིན་ནོ། ། ས་མྱུག་དུས་གཅིག་ཏུ་ཇི་ལྟར་མེད་ཅེ་ན། གལ་ཏེ་སྐྱེ་བཞིན་པ་ཞེས་པ་དེ་ནི་ད་ལྟར་སྐྱེ་བ་ལ་མངོན་དུ་ཕྱོགས་པ་ཡིན་པས། མྱུ་གུའི་ངོ་བོར་མ་འོངས་པའི་ཕྱིར་ད་ལྟར་ཡོད་པ་མིན་ཞིང་། འགག་བཞིན་པ་ནི་ཡོད་ཀྱང་འཇིག་པ་ལ་མངོན་དུ་ཕྱོགས་པར་གྱུར་པའི་ཕྱིར་ད་ལྟར་ཡོད་པའོ། །གང་གི་ཚེ་མྱུ་གུ་སྐྱེ་བ་ལ་མངོན་དུ་ཕྱོགས་པའི་དུས་སུ་ས་བོན་ད་ལྟར་བ་དང་མྱུ་གུ་མ་འོངས་པ་ཡིན་པ་དེའི་ཚེ། ས་མྱུག་གཉིས་པོ་འདི་ནི་ཇི་ལྟ་བུར་ན་སྲང་གི་མཐོ་དམན་གཉིས་དང་མཚུངས་པ་ཡིན་ཏེ་མིན་ནོ། །སྲང་གི་མགོ་མཇུག་གཉིས་ནི་ད་ལྟར་བ་ཡིན་པའི་ཕྱིར། དེའི་མཐོ་དམན་གྱི་བྱ་བ་གཉིས་ཀྱང་དུས་གཅིག་ཏུ་ཡོད་ཀྱི། ས་མྱུག་གཉིས་ལ་ནི་དུས་གཅིག་པ་མེད་པའི་ཕྱིར་རོ། །སྐྱོན་གཞན་ཡང་ཡོད་དེ། སྐྱེ་བའི་བྱ་བ་ལ་ལྟོས་པའི་བྱེད་པ་པོ་མྱུ་གུ་ནི་སྐྱེ་བ་ལ་ཕྱོགས་པའི་དུས་སུ་མ་འོངས་པ་ཡིན་པས་དུས་དེར་ཡོད་པ་མ་ཡིན་ནོ། །དུས་དེར་དེ་མེད་ན་རྟེན་བྱེད་པ་པོ་མྱུ་གུ་མེད་པར་བརྟེན་པ་སྐྱེ་བའི་བྱ་བ་འདི་ནི་རང་བཞིན་གྱིས་ཡོད་པར་རིགས་པའི་ངོ་བོའང་མིན་པས་འགག་པའི་བྱ་བ་དང་དུས་གཅིག་པར་མེད་པའི་ཕྱིར། རང་མཚན་གྱིས་གྲུབ་པའི་བྱ་བ་གཉིས་དུས་གཅིག་པར་མི་རིགས་སོ། ། གལ་ཏེ་ས་ལུ་ལྗང་བའི་མདོ་ལས། སྲང་མདའི་མཐོ་དམན་གྱི་ཚུལ་དུ་སྐད་ཅིག་གང་ཁོ་ན་ལ་ས་བོན་འགག་པ་དེ་ཉིད་ལ་མྱུ་གུ་སྐྱེའོ། །ཞེས་ས་མྱུག་གི་སྐྱེ་འཇིག་གི་བྱ་བ་གཉིས་དུས་གཅིག་པར་གསུངས་པས་ན་བྱ་བ་གཉིས་དུས་གཅིག་པ་འགོག་པར་མི་རིགས་སོ་ཞེ་ན། དེ་ནི་ཐ་སྙད་པའི་བྱ་བ་གཉིས་དུས་གཅིག་པར་གསུངས་པ་ཡིན་ལ། སྐབས་འདིར་རང་མཚན་གྱིས་གྲུབ་པའི་བྱ་བ་གཉིས་དུས་གཅིག་པ་འགོག་པ་ཡིན་པས་སྐྱོན་མེད་དོ། །ཇི་སྐད་དུ་རྣམ་བཤད་ལས། དེ་ལ་སྐྱེ་བ་འདོད་ཕྱིན་ཆད་རྒྱུ་འགག་པ་དང་འབྲས་བུ་སྐྱེ་བ་ལ་མངོན་དུ་ཕྱོགས་པ་གཉིས་དུས་མཉམ་པ་ཞིག་དགོས་སོ། །དེ་ནི་སྐྱེ་བ་ཙམ་དང་ཐ་སྙད་དུ་སྐྱེ་བ་ཁས་ལེན་པ་ལ་མི་རིགས་པ་མེད་ཀྱང་། དོན་དམ་པ་དང་རང་གི་མཚན་ཉིད་ཀྱིས་སྐྱེ་བ་ཁས་ལེན་པ་ལ་འགལ་བ་ཡིན་ཏེ། སྔ་མ་ལ་ནི་རྒྱུ་འབྲས་ཀྱི་སྐྱེ་འགག་གི་བྱ་བ་གཉིས་དུས་མཉམ་ཡང་རྒྱུ་འབྲས་གཉིས་དུས་མཉམ་མི་དགོས་ལ། ཕྱི་མ་ལ་ནི་བྱ་བ་དུས་མཉམ་ན་རྒྱུ་འབྲས་ཀྱང་དུས་མཉམ་དགོས་པའི་ཕྱིར་རོ། །ཞེས་གསུངས་སོ། ། ཕྱི་མ་ལ་བྱ་བ་དུས་མཉམ་ན་རྒྱུ་འབྲས་ཀྱང་དུས་མཉམ་དགོས་པ་ནི། རང་བཞིན་གྱིས་ཡོད་ན་རང་བཞིན་གཞན་དུ་མི་འགྱུར་བས་དུས་ཐམས་ཅད་དུ་ཡོད་དགོས་པའི་རྒྱུ་མཚན་གྱིས་ཡིན་ཏེ། དེ་ཉིད་ལས། འདི་ལྟར་འབྲས་བུ་སྐྱེ་བའི་བྱ་བ་ནི་འདི་སྐྱེ་ཞེས་པའི་བྱེད་པ་པོ་མྱུ་གུ་སོགས་ལ་བརྟེན་དགོས་པས་རྟེན་དང་བརྟེན་པའོ། །རྟེན་བརྟེན་པ་དོན་དམ་པར་གྲུབ་ན་ནི་རང་བཞིན་གཞན་དུ་འགྱུར་བ་མི་འཐད་པས། དུས་ནམ་གྱི་ཚེ་ཡང་བྱ་བ་བརྟེན་དགོས་པས་མྱུ་གུ་སོགས་སྐྱེ་བ་ལ་ཕྱོགས་པའི་དུས་སུ་ཡང་། སྐྱེ་བའི་བྱ་བའི་རྟེན་དུ་མྱུ་གུ་ཡོད་དགོས་པས་རྒྱུ་འབྲས་གཉིས་དུས་མཉམ་དུ་འགྱུར་བ་སོགས་ཀྱིས་གནོད་པས་མི་འཐད་དོ། །ཐ་སྙད་པའི་སྐྱེ་བ་ལ་ལན་གཅིག་རྟེན་བརྟེན་པར་སོང་ན་དུས་ཐམས་ཅད་དུ་འགྲོ་མི་དགོས་པས་མི་མཚུངས་སོ། །ཞེས་གསུངས་པའི་ཕྱིར་རོ། ། འདི་ལ་ཁ་ཅིག་ན་རེ། མྱུ་གུ་རྟེན་དང་མྱུ་གུ་སྐྱེ་བ་ལ་ཕྱོགས་པའི་བྱ་བ་བརྟེན་པར་བཤད་པ་མི་འཐད་དེ། མྱུ་གུ་སྐྱེ་བ་ལ་ཕྱོགས་པའི་བྱ་བ་དེ་མྱུ་གུའི་རྒྱུ་དང་། མྱུ་གུ་དེ་བྱ་བ་དེའི་འབྲས་བུ་ཡིན་པའི་ཕྱིར་ན་མ་ཁྱབ་སྟེ། རྒྱུ་འབྲས་ཀྱི་དབང་དུ་བྱས་ན་རྒྱུ་རྟེན་དང་འབྲས་བུ་བརྟེན་པར་བཤད་པ་ཡོད་ཀྱང་། སྐབས་འདིའི་རྟེན་དང་བརྟེན་པ་ནི་བྱ་བྱེད་ཀྱི་དབང་དུ་བྱས་པའི་རྟེན་བརྟེན་པ་ཡིན་པས་མི་འགལ་བའི་ཕྱིར་ཏེ། རྩ་ཤེའི་ཊཱིཀ་ཆེན་ལས། སྐྱེ་བ་ལ་མངོན་དུ་ཕྱོགས་པའི་དུས་ཀྱི་སྐྱེ་བའི་བྱ་བ་འབྲས་བུའི་རྒྱུ་ཡིན་ཀྱང་། སྤྱིར་སྐྱེ་བའི་བྱ་བ་འབྲས་བུ་དང་བྱ་བྱེད་ཀྱི་རྟེན་བརྟེན་པར་བཤད་པ་མི་འགལ་ཏེ། དུང་གི་མི་རྟག་པས་དུང་སྒྲ་སྐྱེད་ཀྱང་། དུང་སྒྲ་དང་མི་རྟག་པ་རྟེན་བརྟེན་པར་མི་འགལ་བ་བཞིན་ནོ། །ཞེས་གསུངས་པའི་ཕྱིར། འདོད་མི་ནུས་ཏེ། རྣམ་བཤད་ལས། ས་བོན་དང་དུས་མཉམ་པའི་མྱུ་གུ་སྐྱེ་བའི་བྱ་བ་ནི་མྱུ་གུ་སྐྱེ་བ་ལ་ཕྱོགས་པའི་བྱ་བ་ཡིན་ལ། དེ་དང་མྱུ་གུ་གཉིས་སྤྱིར་རྟེན་བརྟེན་པ་ཡིན་པ་དང་། བྱ་བ་དེེའི་དུས་སུ་མྱུ་གུ་མེད་ཀྱང་བྱ་བ་ཡོད་པ་མི་འགལ་བ་ནི། དཔེར་ན་སྤྱིར་འབྲེལ་ཡུལ་ཁེགས་ན་འབྲེལ་བོ་ལྡོག་པ་དང་། ས་བོན་འབྲེལ་ཡུལ་དང་མྱུ་གུ་འབྲེལ་བོ་ཡིན་པ་དང་། མྱུ་གུའི་དུས་ན་ས་བོན་ལོག་ཀྱང་མྱུ་གུ་མི་ལྡོག་པ་མི་འགལ་བ་བཞིན་ནོ། །ཞེས་གསུངས་པའི་ཕྱིར་རོ། ། གཉིས་པ་ནི། གལ་ཏེ་མིག་གི་བློ་ལ་རང་གི་སྐྱེད་བྱེད་དུས་གཅིག་པ། །ཞེས་པ་ནས། ཅི་སྟེ་དེ་མེད་ཅེ་ན་འདི་ལ་ཉེས་པ་བཤད་ཟིན་ཏོ། །ཞེས་ཚིགས་བཅད་གཅིག་བྱུང་། འདིར་སྨྲས་པ། ས་མྱུག་དུས་མཉམ་པ་མེད་པས་ངོ་བོ་ཉིད་ཀྱིས་གཞན་ཉིད་མེད་པའི་ཕྱིར་གཞན་ལས་སྐྱེ་བ་མི་རིགས་ན། རྒྱུ་འབྲས་དུས་མཉམ་པ་ཡོད་པ་དེར་གཞན་ཉིད་ཡོད་པས་གཞན་སྐྱེ་ཡོད་དེ། དཔེར་ན་མིག་གི་རྣམ་ཤེས་དང་དེ་དང་དུས་མཉམ་པའི་ཚོར་བ་ལ་སོགས་པ་རྣམས་ཕན་ཚུན་རྐྱེན་ཡིན་པ་ལྟ་བུའོ་ཞེ་ན། གལ་ཏེ་མིག་གི་བློ་སྟེ་རྣམ་ཤེས་ལ་རང་གི་སྐྱེད་བྱེད་རང་དང་དུས་གཅིག་པ་མིག་ལ་སོགས་པ་དང་། ལྷན་ཅིག་འབྱུང་བའི་འདུ་ཤེས་ལ་སོགས་པ་རྣམས་རྐྱེན་ཉིད་དུ་རྟོག་ན། དེའི་ཚེ་འདུ་ཤེས་སོགས་ལ་ལྟོས་ནས་གཞན་ཉིད་ཡོད་དུ་ཆུག་ཀྱང་། རྒྱུ་དུས་ནས་ཡོད་པ་ལ་སླར་ཡང་འབྱུང་བས་དགོས་པ་ཅི་ཞིག་ཡོད་དེ་ཅུང་ཟད་ཀྱང་མེད་པས་སྐྱེ་བ་མེད་དོ། །ཅི་སྟེ་སྐྱེ་བ་མེད་པའི་སྐྱོན་སྤང་བར་འདོད་ནས་རྒྱུ་དུས་སུ་འབྲས་བུ་དེ་མེད་དོ་ཞེ་ན། དེའི་ཚེ་སྔ་ཕྱི་བ་འདི་ལ་ངོ་བོས་གྲུབ་པའི་གཞན་མེད་པའི་ཉེས་པ་སྔར་བཤད་ཟིན་ཏོ། །དེ་ལྟར་ན་རིགས་པ་འདིས་ནི་རྒྱུ་འབྲས་སུ་འདོད་པ་ལ་གཞན་ཉིད་ཡོད་ཀྱང་། རང་བཞིན་གྱིས་སྐྱེ་བ་མི་སྲིད་པས་གཞན་སྐྱེ་མེད་པ་དང་། རིགས་པ་སྔ་མས་ནི་རྒྱུ་འབྲས་ལ་སྐྱེ་བ་ཡོད་ཀྱང་། རང་བཞིན་གྱིས་གཞན་ཡིན་པ་མི་སྲིད་པས་གཞན་སྐྱེ་མེད་པར་སྟོན་ནོ། ། གསུམ་པ་ནི། སྐྱེད་པར་བྱེད་པ་བསྐྱེད་བྱ་གཞན་སྐྱེད་པ་དེ་རྒྱུ་ཡིན་ན། །ཞེས་པ་ནས། གཉིས་ཉིད་ལ་དེས་ཅི་བྱ་གཉིས་དང་བྲལ་ལའང་དེས་ཅི་བྱ། །ཞེས་ཚིགས་བཅད་གཅིག་བྱུང་། སྐྱེད་པར་བྱེད་པ་བསྐྱེད་བྱ་རང་ལས་གཞན་སྐྱེད་པ་དེ་རྒྱུ་ཡིན་ན། རྒྱུ་དེས་འབྲས་བུ་རང་བཞིན་གྱིས་ཡོད་པའམ། འོན་ཏེ་མེད་པ་དང་། ཡོད་མེད་གཉིས་ཀ་དང་། ཡོད་མེད་གཉིས་ཀ་དང་བྲལ་བ་ཞིག་བསྐྱེད་གྲང་སྟེ་བརྟག་གོ །དེ་ལ་རེ་ཞིག་འབྲས་བུ་རང་བཞིན་གྱིས་ཡོད་ན་དེ་ལ་སྐྱེད་བྱེད་ཀྱི་རྐྱེན་ཅི་ཞིག་དགོས་ཏེ་མི་དགོས་ཏེ། རང་བཞིན་གྱིས་ཡོད་པ་སྐྱེ་ན་སྐྱེས་ཟིན་སླར་ཡང་སྐྱེ་བར་འགྱུར་བའི་ཕྱིར་རོ། །འབྲས་བུ་མེད་པ་ལའང་རྐྱེན་དེས་ཅི་ཞིག་བྱ་སྟེ། བོང་བུའི་རྭ་ལྟར་མེད་པའི་ཕྱིར་རོ། །ཡོད་མེད་གཉིས་ཀ་ཚོགས་པ་ཉིད་ལ་རྐྱེན་དེས་ཅི་ཞིག་བྱ་སྟེ། དེ་གཉིས་ཚོགས་པ་མི་སྲིད་པའི་ཕྱིར་རོ། །ཡོད་མེད་གཉིས་ཀ་དང་བྲལ་བ་དེ་ལའང་རྐྱེན་དེས་ཅི་ཞིག་བྱ་སྟེ། དེ་གཉིས་གང་ཡང་མིན་པ་མི་སྲིད་པའི་ཕྱིར་རོ། ། འདིར་ཁ་ཅིག་ན་རེ། རང་རྒྱུད་པས་གཞན་སྐྱེ་ཐ་སྙད་དུ་ཡོད་པར་མི་འདོད་པར་ཐལ། དེས་མཐའ་བཞི་གང་རུང་ལས་སྐྱེ་བ་མི་འདོད་པའི་ཕྱིར་ན་མ་ཁྱབ་སྟེ། རང་རྒྱུད་པའི་ལུགས་ལ་མཐའ་བཞིའི་ནང་གི་གཞན་སྐྱེ་ནི་མུ་སྟེགས་པས་སྒྲོ་བཏགས་པའི་གཞན་ཉིད་ཅེས་བྱ་བའི་དོན་གཞན་ལས་སྐྱེ་བ་ལ་བྱེད་པའི་ཕྱིར་ཏེ། །དབུ་མ་སྣང་བ་ལས། ཐ་སྙད་དུ་ནི་གཞན་ཉིད་ཙམ་གྲུབ་པའི་ཕྱིར་གཏན་ཚིགས་མ་གྲུབ་པ་ཉིད་ཀྱང་མ་ཡིན་ཏེ། གཏན་ཚིགས་ལ་སོགས་པ་ཡང་དག་པའི་དངོས་པོར་གྱུར་པས། ཞེས་པ་ནས། མུ་སྟེགས་ཅན་རྣམས་རྒྱུ་གཞན་ལ་སོགས་པའི་ཐ་སྙད་ཀྱི་རྒྱུ་དངོས་སུ་གཞན་ཉིད་ལ་སོགས་པའི་དངོས་པོ་དེ་ལྟ་ཡིན་པ་ཁོ་ནར་བརྗོད་པ་དེ་དག་ལ་སློབ་དཔོན་གྱིས། དངོས་པོ་རྣམས་ཀྱི་རང་བཞིན་ནི། །རྐྱེན་ལ་སོགས་པར་ཡོད་མ་ཡིན། །ཞེས་བྱ་བ་ལ་སོགས་པ་སུན་དབྱུང་བ་བཤད་དེ། དེའི་ཕྱིར་དེའི་གཞུང་ལུགས་ཀྱིས་གཞན་ཉིད་མ་གྲུབ་པས་གཞན་ལས་མི་སྐྱེའོ་ཞེས་བསྟན་པར་འགྱུར་རོ། །ཞེས་ཐ་སྙད་དུ་གཞན་སྐྱེ་ཡོད་པ་དང་། མུ་སྟེགས་པས་སྒྲོ་བཏགས་པའི་གཞན་ཉིད་ལས་མི་སྐྱེ་བར་སྒྲུབ་པ་ཡིན་པར་གསལ་བར་བཤད་པའི་ཕྱིར་རོ། ། གཞན་ཉིད་ཅེས་བྱ་བ་འདི་ནི་བུམ་པ་དེ་ཀ་བ་ལས་གཞན་ནོ་སྙམ་དུ་འཛིན་པའི་ཤེས་པ་སྐྱེ་བའི་རྒྱུ་དང་། དེ་ལྟར་འཛིན་པའི་ཤེས་པའི་སྣང་ཡུལ་དུ་གྱུར་པ་བུམ་པའི་ཆོས་བུམ་པ་ལས་རྫས་གཞན་དུ་གྱུར་པ་ཞིག་ཡོད་པར་མུ་སྟེགས་བྱེ་བྲག་པས་འདོད་པ་དེའོ། །གཉིས་པ་ལ་གཉིས། འཇིག་རྟེན་གྲགས་པས་གཞན་སྐྱེ་ཁས་བླངས་ནས་འཇིག་རྟེན་གྱི་གནོད་པ་སྤང་བ། འཇིག་རྟེན་གྱི་ཐ་སྙད་དུ་ཡང་གཞན་སྐྱེ་མེད་པས་འཇིག་རྟེན་གྱིས་གནོད་པ་སྤང་བའོ། ། དང་པོ་ལ་གཉིས། འཇིག་རྟེན་གྱིས་གནོད་པའི་རྩོད་པ་དང་། དེས་མི་གནོད་པའི་ལན་བསྟན་པའོ། །དང་པོ་ནི། གང་གིས་རང་ལྟ་ལ་གནས་འཇིག་རྟེན་ཚད་མར་འདོད་པས་ན། །ཞེས་པ་ནས། དེས་ན་གཞན་ལས་སྐྱེ་ཡོད་འདིར་ནི་རིགས་པ་ཅི་ཞིག་དགོས། །ཞེས་ཚིགས་བཅད་གཅིག་བྱུང་། གང་གིས་འཇིག་རྟེན་པ་ཐམས་ཅད་རང་གི་ལྟ་བ་ཁོ་ན་ལ་གནས་ནས། འཇིག་རྟེན་གྱིས་མཐོང་བ་ཚད་མར་འདོད་པས་ན་ཤིན་ཏུ་སྟོབས་དང་ལྡན་ཞིང་། ངོ་བོ་ཉིད་ཀྱིས་གྲུབ་པའི་རྒྱུ་གཞན་ལས་འབྲས་བུ་གཞན་འབྱུང་བ་ཡང་འཇིག་རྟེན་པ་རྣམས་ཀྱིས་མངོན་སུམ་དུ་རྟོགས་པར་འགྱུར་ཏེ། རིགས་པའི་འཐད་པ་ཡང་མངོན་སུམ་དུ་གྱུར་མ་གྱུར་གཉིས་ལས་གཉིས་པ་ལ་འགོད་པ་ཡིན་ལ། དང་པོ་ནི་མངོན་སུམ་ཚད་མས་གྲུབ་པའི་ཕྱིར་དེ་ལ་འཐད་པ་འགོད་པ་མ་ཡིན་ནོ། ། དེའི་ཕྱིར་འདིར་ནི་གཞན་སྐྱེ་ཡོད་པར་སྒྲུབ་པའི་རིགས་པ་གཞན་སྨྲས་པ་ཉིད་ཀྱིས་ལྟ་ཀོ་ཅི་ཞིག་བྱ། དེས་ན་གཞན་སྐྱེ་སྒྲུབ་བྱེད་ཀྱི་འཐད་པ་གཞན་མེད་པར་ཡང་དངོས་པོ་རྣམས་གཞན་ལས་སྐྱེ་བ་འགྲུབ་པས། གཞན་ལས་སྐྱེ་བ་ཡོད་པ་འདིར་ནི་རིགས་པ་གཞན་བསྟན་པས་དགོས་པ་ཅི་ཞིག་ཡོད་དེ་མེད་དེ། མངོན་སུམ་གྱིས་གྲུབ་པའི་ཕྱིར་རོ་ཞེ་ན། གཉིས་པ་ནི། གང་ཞིག་གསུང་རབ་ཀྱི་དོན་ཕྱིན་ཅི་མ་ལོག་པར་མ་རྟོགས་ཤིང་། ཐོག་མ་མེད་པ་ནས་དངོས་པོ་ལ་བདེན་པར་ཞེན་པ། འབྲལ་བར་བྱེད་པའི་ཐབས་རང་བཞིན་མེད་པའི་ཚུལ་ཡང་དང་ཡང་དུ་ཐོས་པ་དང་བྲལ་བ། འཇིག་རྟེན་གྱི་གནོད་པའི་རླབ་རྡོལ་ལ་བརྟེན་པ་འདི་ནི། འཇིག་རྟེན་གྱིས་བྱུང་ཚུལ་མང་པོ་ཅིག་མ་བཤད་པར་འཇིག་རྟེན་གྱི་གནོད་པའི་རླབ་རྡོལ་ལས་བཟློག་པར་མི་ནུས་པས། ཡུལ་འདི་འདྲ་བ་ཞིག་ལ་འཇིག་རྟེན་གྱིས་གནོད་དོ་ཞེས་དེའི་གནོད་ཡུལ་ཁྱད་པར་ཅན་དང་། ཡུལ་འདི་འདྲ་བ་ལ་འཇིག་རྟེན་གྱིས་མི་གནོད་དོ་ཞེས་མི་གནོད་པའི་ཡུལ་ཁྱད་པར་ཅན་བསྟན་དགོས་སོ། །
 
 [དེ་ལ་བདེན་པ་གཉིས་ཀྱི་རྣམ་དབྱེ་བསྟན་པ་སྔོན་དུ་འགྲོ་བ་དགོས་པ་ལ་ལྔ། བདེན་པ་གཉིས་ཀྱི་སྤྱིའི་རྣམ་གཞག །སྐབས་ཀྱི་དོན་ལ་སྦྱར་བ། བདེན་གཉིས་སོ་སོའི་ངོ་བོ་བཤད་པ། བཀག་པ་ལ་འཇིག་རྟེན་གྱིས་གནོད་པ་ལ་གནོད་བྱེད་བསྟན་པ། འཇིག་རྟེན་གྱིས་གནོད་པའི་གནོད་ཚུལ་བསྟན་པའོ། ། དང་པོ་ལ་གསུམ། བདེན་པ་གཉིས་སུ་དབྱེ་བས་ཆོས་རྣམས་ལ་ངོ་བོ་གཉིས་གཉིས་ཡོད་པར་བརྗོད་པ། འཇིག་རྟེན་ལ་ལྟོས་ཏེ་ཀུན་རྫོབ་གྱི་དབྱེ་བ་བཤད་པ། ཞེན་ཡུལ་ལ་འཁྲུལ་པའི་ཞེན་ཡུལ་ཐ་སྙད་དུ་ཡང་མེད་པར་བསྟན་པའོ། །
 
 དངོས་ཀུན་ཡང་དག་བརྫུན་པ་མཐོང་བ་ཡིས། །ཞེས་པ་ནས། མཐོང་བ་བརྫུན་པ་ཀུན་རྫོབ་བདེན་པར་གསུངས། །ཞེས་ཚིགས་བཅད་གཅིག་བྱུང་། བཅོམ་ལྡན་འདས་ཀྱིས་ཕྱི་ནང་གི་དངོས་པོ་ཀུན་གྱི་རང་གི་ངོ་བོ་རྣམ་པ་གཉིས་ནི་འཛིན་པར་འགྱུར་བར་ཉེ་བར་བསྟན་ཏེ། ཡང་དག་པའི་དོན་མངོན་སུམ་དུ་མཐོང་བ་རྣམས་ཀྱི་ཇི་ལྟ་བ་འཇལ་བའི་ཡེ་ཤེས་ཀྱི་ཡུལ་ཉིད་ཀྱིས་བདག་གི་རང་གི་ངོ་བོ་རྙེད་པ་དང་། སོ་སོ་སྐྱེ་བོ་མ་རིག་པའི་རབ་རིབ་ཀྱི་ལིང་ཏོག་གིས་བློའི་མིག་མ་ལུས་པར་ཁེབས་པ་རྣམས་ཀྱིས་བརྫུན་པ་མཐོང་བའི་སྟོབས་ལས་བདག་གི་ངོ་བོ་ཡོད་པ་རྙེད་པའོ། །ངོ་བོ་དེ་གཉིས་ལས་ཀྱང་། ཡང་དག་པའི་དོན་མཐོང་བ་སྟེ་འཇལ་བའི་རིགས་ཤེས་ཀྱིས་རྙེད་པའི་ཡུལ་གང་ཡིན་པ་དེ་ནི། དེ་ཉིད་དེ་དོན་དམ་པའི་བདེན་པ་དང་། ཤེས་བྱ་བརྫུན་པ་མཐོང་བ་ཐ་སྙད་པའི་ཚད་མས་རྙེད་པ་ནི་ཀུན་རྫོབ་ཀྱི་བདེན་པར་སྟོན་པས་གསུངས་སོ། །ཤེས་བྱ་ནི་བདེན་གཉིས་ཀྱི་དབྱེ་གཞི་དང་། དེ་ལ་ཀུན་རྫོབ་དང་དོན་དམ་པའི་བདེན་པ་གཉིས་སུ་འབྱེད་པ་ནི་དབྱེ་བའི་ངོ་བོའོ། །ཕྱེ་བའི་དོན་ནི་ངོ་བོ་གཅིག་ལ་ལྡོག་པ་ཐ་དད་དེ། བྱས་པ་མི་རྟག་པ་ལྟ་བུའོ། །ཕྱེ་བ་སོ་སོའི་ངོས་འཛིན་ནི་སྔར་བཤད་ཟིན་པ་དང་འཆད་པར་འགྱུར་བ་ལྟར་རོ། །སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་བརྗོད། །ཅེས་པའི་དོན་ཡོད་དེ། དོན་དམ་པའི་བདེན་པ་ནི་གཉིས་སྣང་ཅན་གྱི་བློའི་མངོན་སུམ་གྱི་སྤྱོད་ཡུལ་མ་ཡིན་པའི་ཆོས་དང་། གཉིས་སྣང་ཅན་གྱི་བློའི་མངོན་སུམ་གྱི་སྤྱོད་ཡུལ་དུ་གྱུར་པའི་ཆོས་ནི་ཀུན་རྫོབ་ཀྱི་བདེན་པའི་ངོ་བོ་ཡིན་ཞེས་པའི་དོན་ཡིན་པའི་ཕྱིར་རོ། །འདི་ཡང་ཡབ་སྲས་མཇལ་པའི་མདོ་བསླབ་བཏུས་སུ་དྲངས་པ་ལས་དེ་ལ་ཀུན་རྫོབ་ནི་འཇིག་རྟེན་གྱི་སྤྱོད་པར་དེ་བཞིན་གཤེགས་པས་གཟིགས་སོ། །དོན་དམ་པ་གང་ཡིན་པ་དེ་ནི་བརྗོད་དུ་མེད་པ་སྟེ། ཤེས་པར་བྱ་བ་མ་ཡིན་པ། རྣམ་པར་ཤེས་པར་བྱ་བ་མ་ཡིན་པ། ཡོངས་སུ་ཤེས་པར་བྱ་བ་མ་ཡིན་པ། མ་བསྟན་པ། ཞེས་སོགས་གསུངས་པའི་དོན་སྦྱོད་འཇུག་ཏུ་བཀོད་པ་ཡིན་པར་གསུངས་ཏེ།དོན་དམ་བདེན་པ་ཤེས་བྱ་མ་ཡིན་པར་བཤད་པའི་དོན་ནི་གཉིས་སྣང་ཅན་གྱིས་བློས་མངོན་སུམ་དུ་ཤེས་པར་བྱ་བ་མ་ཡིན་པའི་དོན་ནོ། ། གཉིས་པ་ནི། 
 
 མཐོང་བ་བརྫུན་པའང་རྣམ་པ་གཉིས་འདོད་དེ། ཞེས་པ་ནས། འཇིག་རྟེན་ཉིད་ལས་ལོག་པར་རྣམ་པར་གཞག །ཅེས་ཚིགས་བཅད་གཉིས་བྱུང་། ཤེས་བྱ་ལ་བདེན་པ་གཉིས་སུ་ཕྱེ་བར་མ་ཟད་བརྫུན་པ་མཐོང་བའི་ཡུལ་ཅན་ལའང་འཇིག་རྟེན་པའི་ཤེས་པ་ལ་ལྟོས་ཏེ་ཡང་དག་པ་དང་ལོག་པ་གཉིས་སུ་འདོད་དེ། དབང་པོ་གསལ་བ་སྟེ་འཕྲལ་གྱི་འཁྲུལ་རྒྱུས་མ་བསླད་པའི་དབང་པོ་དང་། དེ་ལ་བརྟེན་པའི་ཤེས་པ་དང་། དབང་པོ་སྐྱོན་ལྡན་ཏེ་འཕྲལ་གྱི་འཁྲུལ་རྒྱུས་བསླད་པའི་ཡུལ་ཅན་གཉིས་སོ། །དེ་ལ་སྐྱོན་དང་ལྡན་པའི་དབང་པོ་ཅན་རྣམས་ཀྱི་བསླད་པའི་ཤེས་པ་ནི།དབང་པོ་ལེགས་པར་གྱུར་བ་སྟེ་འཕྲལ་གྱི་འཁྲུལ་རྒྱུས་མ་བསླད་པའི་ཤེས་པ་ལ་ལྟོས་ནས་ལོག་པའི་ཤེས་པར་འདོད་ཅིང་། སྔ་མ་ནི་ཡུལ་ཕྱིན་ཅི་མ་ལོག་པ་འཛིན་པར་འདོད་དོ། །འཕྲལ་གྱི་འཁྲུལ་རྒྱུའི་གནོད་པ་མེད་པར་དབང་པོ་དྲུག་གི་ཤེས་པ་རྣམས་ཀྱིས་གཟུང་བར་བྱ་བའི་དོན་གང་ཞིག་འཇིག་རྟེན་གྱིས་རྟོགས་པ་དེ་ནི། འཇིག་རྟེན་ཉིད་དེ། ཁོ་ན་ལས་བདེན་པ་སྟེ་ཡང་དག་པ་ཡིན་གྱི། དབུ་མའི་ལུགས་ལ་ཡུལ་དེ་དག་བདེན་པ་དང་ཡང་དག་པར་འཇོག་པ་ནི་མིན་ནོ། །ལྷག་མ་སྟེ་གཟུགས་བརྙན་ལ་སོགས་པ་གང་ཞིག་དབང་པོ་རྣམས་ལ་གནོད་པ་ཡོད་པ་ན་ཡུལ་དུ་སྣང་བ་དེ་ནི། འཇིག་རྟེན་ཉིད་ལ་ལྟོས་ནས་ལོག་པར་རྣམ་པར་གཞག་གོ །ཉིད་ཀྱི་སྒྲས་ནི་ཤེས་པ་དེ་རྣམས་འཁྲུལ་བར་འཇོག་པ་ལ་ནི། ཐ་སྙད་པའི་ཚད་མ་ཉིད་ཀྱིས་ཆོག་གི་རིགས་ཤེས་ལ་མི་ལྟོས་པར་སྟོན་པའོ། །དེ་ལ་དབང་པོ་ལ་གནོད་པའི་རྐྱེན་ནང་ན་ཡོད་པ་ནི་རབ་རིབ་དང་མིག་སེར་ལ་སོགས་པ་དང་ད་དུ་ར་ཟོས་པ་ལ་སོགས་པའོ། །ཕྱི་ན་ཡོད་པ་ནི་མེ་ལོང་དང་བྲག་ཕུག་ལ་སོགས་པ་ནས་སྒྲ་བརྗོད་པ་དང་། སོས་ཀའི་ཉི་མའི་འོད་ཟེར་བྱེ་མ་སྐྱ་བོའི་ཡུལ་དང་ཉེ་བར་གྱུར་པ་ལ་སོགས་པའོ། །དེ་བཞིན་དུ་མིག་འཕྲུལ་མཁན་ལ་སོགས་པས་སྦྱར་བའི་སྔགས་དང་སྨན་ལ་སོགས་པ་ཡང་ཤེས་པར་བྱའོ། །ཡིད་ཀྱི་དབང་པོའི་གནོད་པ་ནི་སྔགས་དང་སྨན་ལ་སོགས་པ་དེ་དག་དང་གྲུབ་མཐའ་ལོག་པ་དང་གཏན་ཚིགས་ལྟར་སྣང་དང་གཉིད་ཀྱི་གནོད་པ་སོགས་ཡིན་པར་གསུངས་སོ། ། འདི་ལ་ཁ་ཅིག་ན་རེ། གཟུགས་སོགས་དོན་ལྔ་ཆོས་ཅན། འཇིག་རྟེན་པའི་ཤེས་པའི་ངོར་ཡང་དག་ཀུན་རྫོབ་ཡིན་པར་ཐལ།། འཇིག་རྟེན་པའི་ཤེས་པ་ལ་ལྟོས་ཏེ་ཡང་དག་ཀུན་རྫོབ་ཡིན་པའི་ཕྱིར་ན་འགལ་ཁྱབ་ཡིན་ཏེ། འཇིག་རྟེན་པའི་ཤེས་པའི་ངོར་ཡང་དག་ཀུན་རྫོབ་མེད་པའི་ཕྱིར་ཏེ། ཤེས་པའི་ངོར་ཡང་དག་ཀུན་རྫོབ་མེད་པའི་ཕྱིར་ཏེ། ཡང་དག་ཀུན་རྫོབ་མེད་པའི་ཕྱིར་རོ། །ཡང་ཁ་ཅིག་ན་རེ། འཇིག་རྟེན་པའི་ཤེས་པའི་ངོར་ཡང་དག་ཡོད་པར་ཐལ། ཤེས་པའི་ངོར་ཡང་དག་ཡོད་པའི་ཕྱིར་ན་འགལ་ཁྱབ། རྟགས་གྲུབ་སྟེ། རིགས་ཤེས་ཀྱི་ངོར་ཡང་དག་ཡོད་པའི་ཕྱིར་ཏེ། དེའི་ངོར་ཡང་དག་པའི་དོན་ཡོད་པའི་ཕྱིར་ཏེ། ཡང་དག་མཐོང་ཡུལ་གང་དེ་དེ་ཉིད་དེ། །མཐོང་བ་བརྫུན་པ་ཀུན་རྫོབ་བདེན་པར་གསུངས། །ཞེས་དང་། ལེགས་བཤད་སྙིང་པོ་ལས། ཤེས་བྱ་ཡང་དག་པ་མཐོང་བ་དང་ཤེས་བྱ་བརྫུན་པ་སྟེ་ལོག་པ་མཐོང་བའི་ཤེས་པས་རྙེད་པ་གཉིས་བདེན་གཉིས་ཀྱི་དོན་དུ་གསུངས་པའི། ཞེས་གསུངས་པའི་ཕྱིར་རོ།། རྩ་བར་འདོད་མི་ནུས་སྟེ། འཇིག་རྟེན་པའི་ཤེས་པའི་ངོར་བདེན་པ་མེད་པའི་ཕྱིར། ཁྱབ་སྟེ། ཡང་དག་པ་དང་བདེན་པ་གཉིས་དོན་གཅིག །ལོག་པ་དང་བརྫུན་པ་གཉིས་དོན་གཅིག་པའི་ཕྱིར། མ་ཁྱབ་མཚམས་ཀྱི་རྟགས་གྲུབ་སྟེ། ཐ་སྙད་པའི་ཤེས་པའི་ངོར་བདེན་པ་མེད་པའི་ཕྱིར་རོ། ། ཡང་ཁ་ཅིག་ན་རེ། གཟུགས་འཛིན་དབང་མངོན་ཆོས་ཅན། འཇིག་རྟེན་པའི་ཤེས་པའི་ངོར་ཡུལ་ཅན་ཡང་དག་ཡིན་པར་ཐལ། འཇིག་རྟེན་པའི་ཤེས་པ་ལ་ལྟོས་ཏེ་ཡུལ་ཅན་ཡང་དག་ཡིན་པའི་ཕྱིར་ན་མ་ཁྱབ། རྟགས་གྲུབ་སྟེ། དེ་ནི་རིགས་ཤེས་ལ་ལྟོས་ཏེ་ཡུལ་ཅན་ལོག་པ་ཡིན་ཀྱང་ཐ་སྙད་པའི་ཤེས་པ་ལ་ལྟོས་ཏེ་ཡུལ་ཅན་ཡང་དག་ཡིན་པའི་ཁྱད་པར་འཐད་པའི་ཕྱིར་ཏེ། དེ་ནི་རིགས་ཤེས་ལ་ལྟོས་ཏེ་འཁྲུལ་ཤེས་དང་ཐ་སྙད་པའི་ཤེས་པ་ལ་ལྟོས་ཏེ་འཁྲུལ་ཤེས་མ་ཡིན་པའི་ཁྱད་པར་འཐད་པའི་ཕྱིར་ཏེ། ལམ་རིམ་ཆེན་མོ་ལས། དབང་པོའི་ཤེས་པ་རྣམས་ཐ་སྙད་དུ་གཟུགས་སྒྲ་ལ་སོགས་པའི་ཡུལ་རྣམས་རྣམ་པར་འཇོག་པའི་ཚད་མར་མི་འཐད་པ་མེད་དེ། དེ་རྣམས་འཁྲུལ་བར་འཇོག་པའི་རྒྱུ་མཚན་སྣང་བ་ལྟར་གྱི་རང་གི་མཚན་ཉིད་ཀྱིས་གྲུབ་པའི་དོན་མེད་པ་ནི། རང་བཞིན་ཡོད་མེད་དཔྱོད་པའི་རིགས་པའི་ཤེས་པས་འགྲུབ་པ་ཡིན་གྱི་ཐ་སྙད་པའི་ཚད་མས་གཏན་མི་འགྲུབ་པས་ཐ་སྙད་པའི་ཤེས་པ་ལ་ལྟོས་ཏེ་འཁྲུལ་བ་མ་ཡིན་ནོ། །ཞེས་གསུངས་པའི་ཕྱིར་རོ། །  རྩ་བར་འདོད་མི་ནུས་ཏེ། གཟུགས་འཛིན་དབང་མངོན་དེ་ཐ་སྙད་པའི་ཤེས་པའི་ངོར་ཡུལ་ཅན་ཡང་དག་མ་ཡིན་པའི་ཕྱིར་ཏེ། དེ་ཐ་སྙད་པའི་ཚད་མའི་ངོར་ཡུལ་ཅན་ཡང་དག་མ་ཡིན་པའི་ཕྱིར་ཏེ། དེ་ཡུལ་ཅན་ཡང་དག་མ་ཡིན་པའི་ཕྱིར་ཏེ། དེ་ཡུལ་ཅན་ལོག་པ་ཡིན་པའི་ཕྱིར་ཏེ། དེ་ཤེས་པ་ཕྱིན་ཅི་ལོག་ཡིན་པའི་ཕྱིར་ཏེ། ཚིག་གསལ་ལས། ཕྱིན་ཅི་ལོག་དང་ཕྱིན་ཅི་མ་ལོག་པ་དག་ནི་ཐ་དད་པ་ཉིད་དོ། །ཞེས་པའི་སྐབས་ཀྱི་ལྷག་མཐོང་ཆེན་མོ་ལས། དེ་ལ་ཕྱིན་ཅི་ལོག་ཅེས་པ་ནི་མིག་ལ་སོགས་པའི་ཤེས་པ་ཐ་སྙད་པ་མ་རིག་པས་བསླད་པ་རྣམས་སོ། །ཞེས་གསུངས་པའི་ཕྱིར་རོ། ། ཡང་ཁ་ཅིག་ན་རེ། འཇིག་རྟེན་པའི་ཤེས་པའི་ངོར་ཡང་དག་མེད་པར་བཤད་པ་མི་འཐད་དེ། འཇིག་རྟེན་པའི་ཤེས་པའི་ངོར་གཟུགས་སོགས་དོན་ལྔ་ཡང་དག་ཡིན་པའི་ཕྱིར་ཏེ། གཟུགས་བདེན་པར་འཛིན་པའི་བློའི་ངོར་གཟུགས་ཡང་དག་ཡིན་པའི་ཕྱིར་ན་མ་ཁྱབ། འོ་ན་ཁྱོད་རང་ལ། ལོག་ཤེས་ཀྱི་ངོར་ཡོད་ན་ཤེས་པའི་ངོར་ཡོད་པས་ཁྱབ་པར་ཐལ། དམ་བཅའ་འཐད་པའི་ཕྱིར། འདོད་ན། ལོག་ཤེས་ཀྱི་ཡུལ་ཡིན་ན་ཤེས་པའི་ཡུལ་ཡིན་པས་ཁྱབ་པར་ཐལ། འདོད་པའི་ཕྱིར། འདོད་ན། རི་བོང་རྭ་ཆོས་ཅན། དེར་ཐལ། དེའི་ཕྱིར་འདོད་ན། དེ་ཆོས་ཅན། བློའི་ཡུལ་ཡིན་པར་ཐལ། ཤེས་པའི་ཡུལ་ཡིན་པའི་ཕྱིར། འདོད་ན། ཡུལ་ཡིན་པར་ཐལ་ལོ། ། གཞན་ཡང་། འཇིག་རྟེན་པའི་ཤེས་པ་ལ་ལྟོས་ཏེ་ཡང་ལོག་གི་དབྱེ་བ་ཡོད་ཅེས་པ་ནི།འཇིག་རྟེན་པའི་ཤེས་པའི་ངོར་ཡང་ལོག་གི་དབྱེ་བ་ཡོད་ཅེས་པ་གཏན་མིན་ཏེ། དཔེར་ན་གྲོང་གི་མི་གཉིས་ལྷ་ཁང་གི་རི་མོ་ལ་བལྟས་ནས། གཅིག་ན་རེ། ལག་ན་འཁོར་ལོ་ཐོགས་པའི་ལྷ་ནི་དབང་ཕྱུག་དང་། ལག་ན་རྩེ་གསུམ་ཐོགས་པའི་ལྷ་ནི་ཁྱབ་འཇུག་ཡིན་ཞེས་སྨྲས་པ་དང་། ཅིག་ཤོས་ན་རེ། འཁོར་ལོ་ཐོགས་པ་ནི་ཁྱབ་འཇུག་དང་། རྩེ་གསུམ་ཐོགས་པ་ནི་དབང་ཕྱུག་ཡིན་ཞེས་སྨྲས་ཏེ་ཕན་ཚུན་བརྩད་ནས། ཉེ་འཁོར་ན་གནས་པའི་ཀུན་ཏུ་རྒྱུ་ཞིག་ལ་དྲིས་པ་ན། ཀུན་ཏུ་རྒྱུ་དེས། འདི་ན་ལྷ་དེ་གཉིས་མེད། འདི་དག་རི་མོ་ཡིན་ནོ་ཞེས་མི་བརྗོད་པར། དྲི་བ་པོའི་བསམ་པ་ལ་ལྟོས་ཏེ་དང་པོས་སྨྲས་པ་ལྟར་མི་བདེན་ལ་གཉིས་པས་སྨྲས་པ་ལྟར་བདེན་ནོ་ཞེས་བདེན་བརྫུན་ཁྱད་པར་ཕྱེ་བ་བཞིན་ཡིན་པའི་ཕྱིར། ཁྱབ་སྟེ། དྲི་ལན་བྱེད་པ་པོའི་བསམ་པ་ལ་ལྟོས་ཏེ་དེ་གཉིས་ལ་བདེན་བརྫུན་གྱི་ཁྱད་པར་ཡོད་པ་མ་གཏོགས། དྲི་ལན་བྱེད་པ་པོའི་ཤེས་ངོར་དེ་གཉིས་ལ་བདེན་བརྫུན་གྱི་ཁྱད་པར་མེད་པའི་ཕྱིར་ཏེ། དེ་དག་དྲི་ལན་བྱེད་པ་པོའི་ཤེས་པའི་ངོར་ལྷ་དངོས་གནས་པ་མ་ཡིན་པར་མཚུངས་པའི་ཕྱིར་རོ། ། བྱས་པ་ལ་ཁོ་ན་རེ། འཇིག་རྟེན་པའི་ཤེས་པའི་ངོར་ཡང་ལོག་གི་དབྱེ་བ་ཡོད་པར་ཐལ། དེ་ལྟར་ཡོད་པར་སྟོང་ཐུན་ལས་བཤད་པ་ལྟར་དབུ་མའི་ཡིག་ཆར་ཡང་བཤད་པའི་ཕྱིར་ན་མ་ཁྱབ། རྟགས་གྲུབ་སྟེ། སྟོང་ཐུན་ལས། འཇིག་རྟེན་གྱི་ཤེས་ངོ་ན་ཡང་ལོག་གི་དབྱེ་བ་གཉིས་ཡོད་ཀྱང་། འཇིག་རྟེན་གྱི་ཤེས་ངོ་ན་ཡོད་པའི་དབྱེ་བ་དེ་ཐལ་འགྱུར་བ་རང་ལུགས་ལ་ཁས་མི་ལེན་ཅེས་བྱ་བའི་དོན་ཡིན་གྱི། ཞེས་དང་འཇིག་རྟེན་གྱི་ཤེས་ངོར་ཡང་ལོག་གཉིས་ཀྱི་དབྱེ་བ་ཡོད་ཅེས་པ་ཡང་། འཇིག་རྟེན་པའི་བློ་ལྷན་སྐྱེས་རང་དགའ་བས་ཡང་ལོག་གཉིས་ཀྱི་དབྱེ་བ་བྱེད་པའི་དོན་ཡིན་གྱི། འཇིག་རྟེན་པའི་ཐ་སྙད་པའི་ཚད་མས་ཡང་ལོག་གཉིས་སུ་དབྱེ་བ་བྱེད་པ་གཏན་མ་ཡིན་ཏེ། ཚད་མས་གྲུབ་པའི་དོན་དུ་ཁས་བླངས་ནས་རང་ལུགས་ལ་ཁས་མི་ལེན་ནོ་ཞེས་སྨྲ་བ་ནི་རིགས་པ་སྨྲ་བའི་ཚུལ་ལས་འདས་པ་གོ་བར་བྱེད་པའི་ཕྱིར་དང་། གཟུགས་སོགས་རྣམས་འཇིག་རྟེན་པའི་བློ་གང་གི་འཛིན་སྟངས་ཀྱི་ངོ་ན་ཡང་དག་པར་གྲུབ་པའི་བློ་ནི་བདེན་འཛིན་ཡིན་པས་ཚད་མར་མི་རུང་བའི་ཕྱིར་རོ། །ཞེས་དང་། འཇིག་རྟེན་པའི་ཤེས་ངོ་ན་ཡང་དག་དང་ལོག་པ་གཉིས་སུ་དབྱེ་བ་ཡོད་དོ་ཞེས་གསུངས་ཀྱི། འཇིག་རྟེན་གྱི་ཤེས་ངོ་ན་ཡང་དག་ཀུན་རྫོབ་དང་ལོག་པའི་ཀུན་རྫོབ་གཉིས་ཀྱི་དབྱེ་བ་ཡོད་དོ་ཞེས་དཔལ་ལྡན་ཟླ་བས་གང་དུ་ཡང་མ་གསུངས་ལ། བདག་གི་བླ་མ་ཡང་མི་བཞེད་ཅིང་། གཏན་ནས་ཁས་བླང་དུ་མི་རུང་སྟེ། འཇིག་རྟེན་པའི་བློ་རང་དགའ་བའི་དོན་ཀ་བུམ་སོགས་ཀུན་རྫོབ་མ་ཡིན་པའི་ཕྱིར་དང་། བློ་གང་གི་ངོ་ལ་ལྟོས་ནས་བདེན་པར་འཇོག་པའི་བློ་དེའི་ངོ་ལ་ལྟོས་ནས་བརྫུན་པར་འཇོག་པ་ཧ་ཅང་ཐལ་བའི་ཕྱིར་རོ། །ཞེས་ཀྱང་གསུངས་པའི་ཕྱིར་དང་། ཡིག་ཆར་ཡང་ཕལ་ཆེར་འདི་དང་འདྲ་བར་བཤད་པའི་ཕྱིར་རོ། ། གསུང་དེ་དག་ནི་པཎྚིཏས་མཉམ་པར་མ་བཞག་པའི་ཚིག་ལ་དཔྱད་པ་བྱེད་དགོས་པར་གསེར་འཕྲེང་ལས་གསུངས་པ་ལྟར་ཡིན་ནམ། ཡང་ན་བཤད་པའི་རྣམ་གྲངས་ལ་དེ་ལྟར་ཡང་བཤད་དུ་རུང་ངམ་སྙམ་པ་མ་གཏོགས། རྗེ་བདག་ཉིད་ཆེན་པོའི་ལེགས་བཤད་རྣམས་དང་སྒྲས་ཟིན་མཐུན་པར་ཁས་ལེན་དུ་མི་རུང་སྟེ། ཚིག་གསལ་དང་རྩ་འཇུག་གི་རྣམ་བཤད་ཆེན་མོ་གཉིས་དང་། ལམ་རིམ་ཆེ་ཆུང་དང་ལེགས་བཤད་སྙིང་པོ་རྣམས་སུ་འཇིག་རྟེན་པའི་ཤེས་པ་ལ་ལྟོས་ནས་ཡང་ལོག་གི་དབྱེ་བ་ཡོད་ཅེས་པ་མ་གཏོགས། འཇིག་རྟེན་པའི་ཤེས་པའི་ངོ་ན་ཡང་ལོག་གི་དབྱེ་བ་ཡོད་ཅེས་ཟུར་ཙམ་ཡང་མ་གསུངས་པའི་ཕྱིར་དང་། ཤེས་པ་གང་ལ་ལྟོས་ནས་ཀུན་རྫོབ་པའི་དོན་ལ་ཡང་ལོག་གཉིས་སུ་དབྱེར་ཡོད་པའི་ཤེས་པ་ནི་ཡིན་ཚུལ་ལ་ཇི་ལྟར་ཡིན་མི་དཔྱོད་པའི་ཐ་སྙད་པའི་ཚད་མ་ཡིན་གྱི། ཚད་མིན་གྱི་ཤེས་པ་མ་ཡིན་པའི་ཕྱིར་དང་། འཇིག་རྟེན་པའི་ཤེས་པ་གང་ལ་ལྟོས་ནས་གཟུགས་སོགས་ཡང་དག་དང་གཟུགས་བརྙན་སོགས་ལོག་པར་འཇོག་པའི་ཤེས་པ་དེ་གཉིས་ཀ་ཐ་སྙད་པའི་ཚད་མ་ཡིན་གྱི། གང་ལ་ལྟོས་ནས་གཟུགས་སོགས་ཡང་དག་པར་འཇོག་པའི་ཤེས་པ་དེ་བདེན་འཛིན་མ་ཡིན་པའི་ཕྱིར་དང་། འཇིག་རྟེན་པའམ་ཐ་སྙད་པའི་ཚད་མ་ལ་ལྟོས་ནས་ཡང་ལོག་གི་དབྱེ་བ་ཡོད་པར་མ་ཟད། དེ་ལ་ལྟོས་ནས་ཡང་དག་ཀུན་རྫོབ་དང་ལོག་པའི་ཀུན་རྫོབ་གཉིས་སུ་ཡང་དབྱེར་ཡོད་པར་རྗེ་བདག་ཉིད་ཆེན་པོས་གསལ་བར་གསུངས་པའི་ཕྱིར། རྟགས་དང་པོ་གྲུབ་སྟེ། ལམ་རིམ་ཆུང་ངུ་ལས། ཐལ་འགྱུར་བའི་ལུགས་ཀྱིས་ནི། འཕྲལ་གྱི་འཁྲུལ་རྒྱུས་མ་བསླད་པའི་ཤེས་པ་དྲུག་དང་། དེ་ལས་བཟློག་པའི་ཤེས་པ་དྲུག་དང་། ཤེས་པ་སྔ་མ་དྲུག་གི་བཟུང་བའི་ཡུལ་དྲུག་དང་། ཕྱི་མ་དྲུག་གིས་བཟུང་བའི་ཡུལ་དྲུག་ཏེ། ལོག་པའི་ཡུལ་ཡུལ་ཅན་དྲུག་ལོག་པའི་ཀུན་རྫོབ་དང་། མ་ལོག་པའི་ཡུལ་ཡུལ་ཅན་དྲུག་ཡང་དག་ཀུན་རྫོབ་ཏུ་འཇོག་ལ། དེ་ཡང་འཇིག་རྟེན་པའམ་ཐ་སྙད་པའི་ཚད་མ་ཉིད་ལ་ལྟོས་ནས་ཡང་དག་དང་ལོག་པའི་ཀུན་རྫོབ་ཏུ་འཇོག་གི །འཕགས་པའི་གཟིགས་པའི་རྗེས་སུ་འབྲང་བའི་རིགས་ཤེས་ལ་ལྟོས་ནས་མིན་པས། དབུ་མ་པ་རང་གི་ལུགས་ལ་མ་རིག་པ་དང་ལྡན་པ་ལ་གཟུགས་བརྙན་སོགས་དང་སྔོ་སོགས་སྣང་བ་གཉིས་ལ་སྣང་ཡུལ་ལྟོས་ཏེ་འཁྲུལ་མ་འཁྲུལ་གཉིས་མེད་པའི་ཕྱིར། ཡང་དག་དང་ལོག་པའི་ཀུན་རྫོབ་གཉིས་སུ་མི་བྱེད་དེ་ཞེས་གསུངས་པའི་ཕྱིར་དང་། གཞུང་གཞན་རྣམས་སུ་ཡང་ཚིག་མི་འདྲ་བ་ཙམ་མ་གཏོགས་དགོངས་དོན་དེ་ཁོ་ན་བཞིན་དུ་གསུངས་པའི་ཕྱིར་དང་། འཇིག་རྟེན་གྱི་ཤེས་ངོར་ཡང་ལོག་གཉིས་ཀྱི་དབྱེ་བ་ཡོད་ཅེས་མ་གསུངས་པ་ནི་གཞུང་དེ་རྣམས་སུ་ཞིབ་ཏུ་བལྟས་ན་གསལ་བའི་ཕྱིར་རོ།། རྩ་རྟགས་གཉིས་པ་གྲུབ་སྟེ། གང་ལ་ལྟོས་ནས་གཟུགས་འཛིན་མིག་ཤེས་ཡུལ་ཅན་ཡང་དག་དང་། གཟུགས་བརྙན་འཛིན་པའི་མིག་ཤེས་ཡུལ་ཅན་ལོག་པར་འཇོག་པའི་ཤེས་པ་ལ་ཐ་སྙད་པའི་ཚད་མ་ཡོད་པ་གང་ཞིག །གང་ལ་ལྟོས་ནས་གཟུགས་ཡུལ་ཡང་དག་དང་། གཟུགས་བརྙན་ཡུལ་ལོག་པར་འཇོག་པའི་ཤེས་པ་ལ་ཐ་སྙད་པའི་ཚད་མ་ཡོད་པའི་ཕྱིར། དང་པོ་གྲུབ་སྟེ། གཟུགས་འཛིན་མིག་ཤེས་ཀྱི་སྣང་བ་དང་རྗེས་སུ་མཐུན་པའི་དོན་ཡོད་པར་རྟོགས་པའི་ཚད་མ་དེ་གང་ལ་ལྟོས་ནས་གཟུགས་འཛིན་མིག་ཤེས་ཡུལ་ཅན་ཡང་དག་པར་འཇོག་པའི་ཤེས་པ་ཡིན་པ་དང་། གཟུགས་བརྙན་འཛིན་པའི་མིག་ཤེས་ཀྱི་སྣང་བ་དང་རྗེས་སུ་མཐུན་པའི་དོན་མེད་པར་རྟོགས་པའི་ཚད་མ་དེ། གང་ལ་ལྟོས་ནས་གཟུགས་བརྙན་འཛིན་པའི་མིག་ཤེས་ཡུལ་ཅན་ལོག་པར་འཇོག་པའི་ཤེས་པ་ཡིན་པའི་ཕྱིར་ཏེ། མིག་ཤེས་དེ་གཉིས་ཀྱི་སྣང་བ་དང་རྗེས་སུ་མཐུན་པའི་དོན་ཡོད་མེད་ནི་མིག་ཤེས་དེ་གཉིས་འཇིག་རྟེན་པའི་ཤེས་པ་ལ་ལྟོས་ནས་ཡུལ་ཅན་ཡང་ལོག་ཏུ་འཇོག་པའི་སྒྲུབ་བྱེད་ཡིན་པའི་ཕྱིར་ཏེ། ལམ་རིམ་ཆེན་མོ་ལས། དབང་ཤེས་རྣམས་སྣང་བ་ལ་འཁྲུལ་བར་འདྲ་ཡང་འཇིག་རྟེན་པའི་ངོར་སྣང་བ་དང་རྗེས་སུ་མཐུན་པའི་དོན་ཡོད་པ་དང་མེད་པའི་སྒོ་ནས། གཟུགས་བརྙན་སོགས་སྣང་བའི་དབང་ཤེས་རྣམས་ལོག་པའི་ཀུན་རྫོབ་ཡིན་ལ། དེ་ལས་གཞན་པའི་དབང་ཤེས་གནོད་མེད་རྣམས་ཡང་དག་ཀུན་རྫོབ་ཡིན་ནོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། གཟུགས་དང་གཟུགས་བརྙན་གཉིས་ཀྱང་རིམ་པ་བཞིན་དུ་ཚད་མ་དེ་གཉིས་ལ་ལྟོས་ནས་ཡུལ་ཡང་ལོག་ཏུ་འཇོག་དགོས་པའི་ཕྱིར་ཏེ། ཐ་སྙད་པའི་ཤེས་པ་རྣམས་རིགས་ཤེས་ལ་ལྟོས་ཏེ་འཁྲུལ་བར་འཇོག་ན་ཀུན་རྫོབ་རྣམས་རིགས་ཤེས་ལ་ལྟོས་ཏེ་ཡུལ་ཕྱིན་ཅི་ལོག་ཏུ་འཇོག་དགོས་པ་བཞིན་ཡིན་པའི་ཕྱིར་དང་། ལམ་རིམ་ཆུང་ངུ་ལས། འཇིག་རྟེན་པའམ་ཐ་སྙད་པའི་ཚད་མ་ཉིད་ལ་ལྟོས་ནས་ཡང་དག་དང་ལོག་པའི་ཀུན་རྫོབ་ཏུ་འཇོག་གི་ཞེས་གསུངས་པའི་ཕྱིར། ཁྱབ་སྟེ། འདི་ནི་ཡང་དག་འཇིག་རྟེན་པ་དང་ལོག་པ་ཐ་སྙད་བའི་ཚད་མ་ལ་ལྟོས་ནས་འཇོག་ཅེས་སོ་སོར་སྦྱོར་མི་རུང་བའི་ཕྱིར་ཏེ། དེ་ལྟར་སོ་སོར་སྦྱར་ནའམ་ཞེས་འདམ་ཀ་ཅན་གྱི་ཚིག་སྨོས་པ་དོན་མེད་དུ་འགྱུར་བའི་ཕྱིར་རོ། ། རྩ་བའི་རྟགས་གསུམ་པ་གྲུབ་སྟེ། གཟུགས་སོགས་འཇིག་རྟེན་པའི་ཤེས་པ་ལ་ལྟོས་ནས་ཡང་དག་ཡིན་ཞེས་པ་ནི་བདེན་འཛིན་གྱི་ངོ་ན་ཡང་དག་ཡིན་ཞེས་པ་གཏན་མ་ཡིན་པའི་ཕྱིར་ཏེ། འཇིག་རྟེན་པའི་ཤེས་པ་ལ་ལྟོས་ནས་ཡང་དག་ཅེས་པའི་ཡང་དག་ནི་བདེན་གྲུབ་ལ་མི་བྱེད་པའི་ཕྱིར་ཏེ། འཇིག་རྟེན་པའི་ཤེས་པ་ལ་ལྟོས་ཏེ་ལོག་པ་ཞེས་པ་ནི་བརྫུན་པ་ཕྲ་མོ་ལ་མི་བྱེད་པར་འཇིག་རྟེན་པའི་ཤེས་པ་ལ་ལྟོས་ཏེ་བརྫུན་ཞེས་པའི་ཐ་སྙད་ཐོབ་རུང་གི་དོན་ལ་བྱེད་པ་ལྟར། དེ་ལ་ལྟོས་ཏེ་ཡང་དག་ཅེས་པ་ཡང་བདེན་གྲུབ་ལ་མི་བྱེད་པར་དེ་ལ་ལྟོས་ཏེ་བདེན་ཞེས་པའི་ཐ་སྙད་ཐོབ་རུང་གི་དོན་ལ་བྱེད་པར་ཤིན་ཏུ་མཚུངས་པའི་ཕྱིར་ཏེ། དེ་ལ་ལྟོས་ཏེ་གཟུགས་སོགས་ཡང་དག་ཅེས་པ་ནི་རང་འཛིན་པའི་ཤེས་པ་ལ་ཇི་ལྟར་སྣང་བ་ལྟར་དུ་གྲུབ་པ་ལ་ཐ་སྙད་པའི་ཚད་མས་གནོད་པ་མེད་པའི་ཀུན་རྫོབ་པའི་དོན་དང་། །དེ་ལ་ལྟོས་ཏེ་གཟུགས་བརྙན་སོགས་ལོག་པ་ཞེས་པ་ནི་རང་འཛིན་པའི་ཤེས་པ་ལ་ཇི་ལྟར་སྣང་བ་ལྟར་དུ་གྲུབ་པ་ལ་ཐ་སྙད་པའི་ཚད་མས་གནོད་པ་ཡོད་པའི་དོན་ལ་བྱེད་པའི་ཕྱིར་ཏེ། རྩ་འཇུག་གི་རྣམ་བཤད་གཉིས་ཀ་ལས། དེ་ལྟ་བུའི་གནོད་པ་མེད་པའི་ཤེས་པ་དྲུག་གིས་བཟུང་བའི་ཀུན་རྫོབ་པའི་དོན་དང་དེ་ལས་བཟློག་པའི་དོན་ལ་ཡང་དག་དང་ལོག་པར་འཇོག་པ་ནི་འཇིག་རྟེན་པའི་ཤེས་པ་ཁོ་ན་ལ་ལྟོས་ནས་ཡིན་ཏེ། དེ་དག་ཇི་ལྟར་སྣང་བ་ལྟར་གྱི་དོན་དུ་ཡོད་པ་ལ་འཇིག་རྟེན་པའི་ཤེས་པས་གནོད་པ་མེད་པ་དང་ཡོད་པའི་ཕྱིར་རོ། །ཞེས་གསུངས་པའི་ཕྱིར། རྩ་བའི་རྟགས་བཞི་པ་གྲུབ་སྟེ། འཇིག་རྟེན་པའམ་ཐ་སྙད་པའི་ཚད་མ་ལ་ལྟོས་ན་ཡང་དག་ཀུན་རྫོབ་དང་ལོག་པའི་ཀུན་རྫོབ་གཉིས་སུ་དབྱེར་ཡོད་པར་ལམ་རིམ་ཆུང་ངུར་གསལ་བར་གསུངས་པ་སྔར་དྲངས་པ་དེའི་ཕྱིར་དང་། འཇིག་རྟེན་པའི་ཤེས་པ་ལ་ལྟོས་ན་ཀུན་རྫོབ་གཉིས་སུ་དབྱེར་ཡོད་པ་དང་། དེའི་ངོར་ཀུན་རྫོབ་གཉིས་སུ་དབྱེར་ཡོད་པ་གཉིས་ལ་མི་འདྲ་བའི་ཁྱད་པར་མེད་ན། འཇིག་རྟེན་པའི་ཤེས་ངོ་ན་ཡང་དག་ཀུན་རྫོབ་དང་ལོག་པའི་ཀུན་རྫོབ་གཉིས་ཀྱི་དབྱེ་བ་ཡོད་པར་འགྱུར་བའི་ཕྱིར་དང་། དེ་གཉིས་ལ་མི་འདྲ་བའི་ཁྱད་པར་ཡོད་ན། འཇིག་རྟེན་པའི་ཤེས་པ་ལ་ལྟོས་ནས་ཡང་དག་ཀུན་རྫོབ་དང་ལོག་པའི་ཀུན་རྫོབ་གཉིས་སུ་དབྱེར་ཡོད་དོ་ཞེས་གསུངས་པའི་ཕྱིར། འཇིག་རྟེན་པའི་ཤེས་ངོ་ན་ཡང་དག་དང་ལོག་པ་གཉིས་སུ་དབྱེ་བ་ཡོད་དོ་ཞེས་ཟླ་བའི་ཞབས་དང་རྗེ་བླ་མས་གང་དུ་ཡང་མ་གསུངས་པའི་ཕྱིར་རོ། ། སྐབས་འདིར་རྗེ་བདག་ཉིད་ཆེན་པོ་དང་མཁས་གྲུབ་རྗེ་གཉིས་ཀྱི་བཤད་ཚུལ་མི་འདྲ་བར་འབྱུང་བ་ལ། དབུ་མའི་ཡིག་ཆར་གཉིས་ཀ་བསྲེས་ནས་བཀོད་པས་དེང་སང་འཇིག་རྟེན་པའི་ཤེས་པ་ལ་ལྟོས་པའི་ཡང་ལོག་གཉིས་ཀྱི་འཇོག་མཚམས་དཀའ་བར་གྱུར་བས། རྨོངས་རྟུལ་ཁོ་བོས་ཅུང་ཟད་དཔྱད་པ་འདི་ལ་དཔྱོད་ལྡན་རྣམས་ཀྱིས་ཚར་གཅོད་རྗེས་འཛིན་ཇི་ལྟར་འོས་པ་མཛོད་ཅིག ། ཁ་ཅིག་ན་རེ། འཇིག་རྟེན་པའི་ཤེས་པ་ལ་ལྟོས་ནས་ཡང་དག་ཅེས་པའི་ཡང་དག་ནི་བདེན་གྲུབ་ལ་བྱེད་པར་ཐལ། འཇུག་འགྲེལ་ལས། དེ་ལ་སོ་སོ་སྐྱེ་བོ་རྣམས་ཀྱི་དོན་དམ་པ་གང་ཡིན་པ་དེ་ཉིད་འཕགས་པ་སྣང་བ་དང་བཅས་པའི་སྤྱོད་ཡུལ་ཅན་རྣམས་ཀྱི་ཀུན་རྫོབ་ཙམ་ཡིན་ལ། ཞེས་དང་། རྩ་ཤེའི་ཊཱིཀ་ཆེན་ལས། སོ་སོ་སྐྱེ་བོ་རྣམས་ཀྱིས་ནི་བུམ་པ་ལ་སོགས་པ་ལ་བདེན་པར་འཛིན་ལ་དེ་ཉིད་དོན་དམ་པར་ཡོད་པར་འཛིན་པ་ཡང་ཡིན་པས། དེ་དག་གི་ཤེས་ངོ་དེ་ལ་ལྟོས་ཏེ་བུམ་སོགས་རྣམས་དོན་དམ་པར་གྲུབ་པ་ཡིན་གྱི་ཀུན་རྫོབ་པའི་དོན་མིན་ནོ། །དེ་དག་གི་ངོར་དོན་དམ་པར་གྲུབ་པའི་གཞི་བུམ་པ་ལ་སོགས་པ་རྣམས་འཕགས་པའི་རྒྱུད་ཀྱི་སྣང་བ་སྒྱུ་མ་ལྟ་བུའི་དོན་གཟིགས་པ་ལ་ལྟོས་ནས་ཀུན་རྫོབ་པ་ཡིན་ནོ། །ཞེས་གསུངས་པའི་ཕྱིར་ན་མ་ཁྱབ་སྟེ། འདི་ནི་བུམ་པ་ལ་སོགས་པ་རྣམས་སོ་སྐྱེའི་རྒྱུད་ཀྱི་བདེན་པར་འཛིན་པའི་བློའི་ངོར་བདེན་གྲུབ་དང་། འཕགས་པའི་རྒྱུད་ཀྱི་བདེན་སྟོང་སྒྱུ་མ་ལྟ་བུར་རྟོགས་པའི་ཡེ་ཤེས་ཀྱི་ངོར་ཀུན་རྫོབ་ཡིན་པར་བཤད་པ་ཡིན་པའི་ཕྱིར་དང་། དེ་ཙམ་ནི་གཟུགས་བརྙན་དང་སྒྱུ་མའི་རྟ་སོགས་ལ་ཡང་འདྲ་བ་ཡིན་པས་སྐབས་འདིའི་ཡང་དག་དང་ལོག་པའི་དོན་དུ་མི་རུང་བའི་ཕྱིར་རོ། ། ཡང་ཁ་ཅིག་ན་རེ། གཟུགས་བདེན་པར་གྲུབ་པ་ཆོས་ཅན། འཇིག་རྟེན་པའི་ཤེས་པ་ལ་ལྟོས་ནས་ཡང་དག་ཀུན་རྫོབ་ཡིན་པར་ཐལ། །འཇིག་རྟེན་པའི་བསམ་པ་རང་དགའ་བ་ལ་ལྟོས་ནས་ཡང་དག་ཡིན་པའི་ཕྱིར་ན་མ་ཁྱབ། རྟགས་གྲུབ་ཅིང་འདོད་མི་ནུས་ཏེ། རྣམ་བཤད་ལས། བདག་འཛིན་ལྷན་སྐྱེས་གཉིས་ཀྱིས་བཟུང་བའི་དོན་ལྟ་བུ་ནི། གནོད་པ་མེད་པའི་དབང་པོས་བཟུང་བ་ཞེས་པ་ཡིན་ལ། འཇིག་རྟེན་པའི་བསམ་པ་རང་དགའ་བ་ལ་ལྟོས་ནས་ཡང་དག་པའམ་བདེན་པ་ཡིན་མོད་ཀྱང་ཐ་སྙད་དུ་ཡང་མེད་དོ། །ཞེས་གསུངས་པའི་ཕྱིར་རོ། ། ཡང་ཁ་ཅིག་ན་རེ། གཟུགས་སོགས་དོན་ལྔ་ཆོས་ཅན། ལོག་པའི་ཀུན་རྫོབ་ཡིན་པར་ཐལ། ལོག་པ་དང་ཀུན་རྫོབ་གཉིས་ཀ་ཡིན་པའི་ཕྱིར་ན་མ་ཁྱབ། རྟགས་གྲུབ་སྟེ། ཤེས་བྱ་ཕྱིན་ཅི་ལོག་དང་ཀུན་རྫོབ་གཉིས་ཀ་ཡིན་པའི་ཕྱིར། འདོད་མི་ནུས་ཏེ། རྣམ་བཤད་ལས། གལ་ཏེ་ཡང་དག་པའི་ཀུན་རྫོབ་མི་འདོད་པས་ཡང་ལོག་གཉིས་སུ་མི་བྱེད་ཀྱང་། མ་རིག་པས་བསླད་པའི་ཡུལ་དང་ཡུལ་ཅན་རྣམས་ལོག་པའི་ཀུན་རྫོབ་ཏུ་ཅིའི་ཕྱིར་མི་འཇོག་ཅེ་ན། ཀུན་རྫོབ་ནི་ཐ་སྙད་པའི་ཚད་མས་འཇོག་དགོས་པའི་ཕྱིར་ལོག་པའི་ཀུན་རྫོབ་འཇོག་ན་ཡང་དེ་ལ་ལྟོས་ནས་འཇོག་དགོས་ན། མ་རིག་པའི་བག་ཆགས་ཀྱིས་བསླད་པ་ནི་འཁྲུལ་བར་ཐ་སྙད་པའི་ཚད་མས་མི་འགྲུབ་པའི་ཕྱིར་རོ།། ཞེས་གསུངས་པའི་ཕྱིར་རོ། །འོན་ཀྱང་གཞུང་འདིའི་དོན་ནི་འཇིག་རྟེན་པའི་ཤེས་ངོ་ལ་ལྟོས་ཏེ་ལོག་པའི་ཀུན་རྫོབ་མིན་པའི་དོན་ཡིན་པར་ཡིག་ཆར་གསུངས་ཤིང་། གཞུང་གི་དགོངས་པ་ནི་ལོག་པའི་ཀུན་རྫོབ་མེད་པར་གསུངས་པ་ལྟ་བུར་སྣང་ལ། གང་ལྟར་ཡང་དཔྱད་གཞི་ཆེ་བར་སྣང་ངོ་། །གཟུགས་སོགས་ལོག་པའི་ཀུན་རྫོབ་ཏུ་འཇོག་ན་ལོག་པའི་དོན་ནི་བརྫུན་པ་རགས་པ་ལ་བཤད་དུ་མི་རུང་བས་བརྫུན་པ་ཕྲ་མོ་ལ་བཤད་དགོས་ལ། དེ་ལྟ་ན་ཀུན་རྫོབ་པའི་དོན་ཡང་དེ་ལ་བྱེད་དགོས་པས། བརྫུན་པའི་བརྫུན་པའམ་ཀུན་རྫོབ་པའི་ཀུན་རྫོབ་ཞེས་པ་ལྟ་བུར་འགྱུར་བར་དགོངས་སམ་དཔྱད་པར་བྱའོ། །གསུམ་པ་ནི། 
 
 མི་ཤེས་གཉིད་ཀྱིས་རབ་བསྐྱོད་མུ་སྟེགས་ཅན། །ཞེས་པ་ནས། དེ་དག་འཇིག་རྟེན་ལས་ཀྱང་ཡོད་མིན་ཉིད།། ཅེས་ཚིགས་བཅད་གཅིག་བྱུང་། ད་ནི་བཤད་ཟིན་པའི་ཡིད་ཀྱི་གནོད་པས་ཞེན་ཡུལ་ལ་འཁྲུལ་བ་སྤྱིར་བསྟན་པའི་དོན་དེ་ཉིད་མཚན་གཞི་བྱེ་བྲག་ལ་དཔེར་བརྗོད་པའི་ཚུལ་གྱིས་བསྟན་པའི་ཕྱིར་བཤད་པ། མི་ཤེས་པའི་གཉིད་ཀྱིས་ཡིད་རབ་ཏུ་བསྐྱོད་པའི་མུ་སྟེགས་ཅན་དེ་གནག་རྫི་ཡན་ཆད་ལ་གྲགས་པའི་སྐྱེ་འཇིག་སོགས་ཕྱིན་ཅི་མ་ལོག་པར་མ་བཟུང་བར། འཇིག་རྟེན་པ་རྣམས་ལས་ཕུལ་དུ་བྱུང་བར་འགྲོ་བར་འདོད་པས། ཤིང་ལ་འཛེག་པས་ཡལ་ག་ཕྱི་མ་མ་བཟུང་བར་སྔ་མ་བཏང་བ་ལྟར། ལྟ་ངན་གྱི་རི་སུལ་དུ་ལྟུང་བར་འགྱུར་བ་རྣམས་ཀྱིས་བདག་ཉིད་ཇི་ལྟ་བ་བཞིན་དུ་ཡོན་ཏན་གསུམ་ལ་སོགས་པ་གང་བརྟགས་པ་དང་། དེ་བཞིན་དུ་སྒྱུ་མ་དང་སྨིག་རྒྱུ་དང་གཟུགས་བརྙན་སོགས་ལ། རྟ་གླང་དང་ཆུ་དང་བྱད་བཞིན་སོགས་སུ་བརྟགས་པ་གང་ཡིན་པ་དེ་དག་ཀྱང་འཇིག་རྟེན་གྱི་ཀུན་རྫོབ་ལས་ཀྱང་ཡོད་པ་མིན་པ་ཉིད་དོ། ། གཉིས་པ་ནི། 
 
 མིག་ནི་རབ་རིབ་ཅན་གྱིས་དམིགས་པ་ཡིས། །ཞེས་པ་ནས། དྲི་མེད་བློ་ལ་གནོད་པ་ཡོད་མ་ཡིན། །ཞེས་ཚིགས་བཅད་གཅིག་བྱུང་། དེ་ཁོ་ན་ཉིད་ཀྱི་དོན་ཐ་སྙད་པའི་ཤེས་པས་མི་འཇོག་པ་དེའི་ཕྱིར། གཞན་སྐྱེ་འགོག་པ་ནི་འཇིག་རྟེན་པའི་ལྟ་བ་ཁོ་ན་ལ་གནས་ནས་མི་བྱེད་ཀྱི། འཕགས་པའི་དེ་ཁོ་ན་ཉིད་ཀྱི་གཟིགས་པ་ཁས་བླངས་ནས་དོན་དམ་པར་འགོག་པ་ཡིན་ནོ། གང་གི་ཚེ་གཞན་སྐྱེ་དགག་པ་འདི་ལ་དོན་དམ་གྱི་ཁྱད་པར་སྦྱོར་བ་ཡིན་པ་དེའི་ཚེ། ཇི་ལྟར་མིག་ནི་རབ་རིབ་ཅན་གྱི་ཤེས་པས་སྐྲ་ཤད་ལ་སོགས་པ་དམིགས་པས་རབ་རིབ་མེད་པའི་ཤེས་པ་ལ་སྐྲ་ཤད་སོགས་མི་སྣང་བ་ལ་གནོད་པ་མིན་པ་ཇི་ལྟ་བ་དེ་བཞིན་དུ། དྲི་མ་སྟེ་ཟག་པ་མེད་པའི་ཡེ་ཤེས་སྤངས་པ་སྟེ་དེ་དང་བྲལ་བའི་སོ་སྐྱེའི་བློ་མ་རིག་པས་བསླད་པས། མ་རིག་པས་མ་བསླད་པའི་དྲི་མ་མེད་པའི་བློ་ལ་གནོད་པ་ཡོད་པ་མ་ཡིན་པས། དོན་དམ་པར་གཞན་སྐྱེ་བཀག་པ་ལ་འཇིག་རྟེན་པའི་ངོར་གཞན་སྐྱེ་གྲུབ་ཏུ་ཆུག་ཀྱང་མི་གནོད་དོ། ། གསུམ་པ་ལ་གཉིས། ཀུན་རྫོབ་བདེན་པ་བཤད་པ་དང་། དོན་དམ་པའི་བདེན་པ་བཤད་པའོ། །དང་པོ་ནི། 
 
 གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ཞེས་པ་ནས། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །ཞེས་ཚིགས་བཅད་གཅིག་བྱུང་། འདིས་སེམས་ཅན་རྣམས་དངོས་པོ་ཇི་ལྟར་གནས་པའི་རང་བཞིན་ལྟ་བ་ལ་སྒྲིབ་པ་སྟེ་རྨོངས་པར་བྱེད་པའི་ཕྱིར་ན་གཏི་མུག་སྟེ་མ་རིག་པ་དངོས་པོའི་ངོ་བོ་རང་བཞིན་གྱིས་ཡོད་པ་མ་ཡིན་པ་ལ་རང་བཞིན་ཡོད་པར་སྒྲོ་འདོགས་པར་བྱེད་པ། ཡིན་ལུགས་ཀྱི་རང་བཞིན་མཐོང་བ་ལ་སྒྲིབ་པའི་བདག་ཉིད་ཅན་ནི་ཀུན་རྫོབ་སྟེ་སྒྲིབ་བྱེད་དོ། ། ཀུན་རྫོབ་བདེན་འཛིན་དེའི་མཐུས་སྔོན་པོ་ལ་སོགས་པ་གང་ཞིག་རང་བཞིན་གྱིས་གྲུབ་པ་མེད་བཞིན་དུ་དེར་སྣང་བར་བཅོས་པའི་བཅོས་མ་སེམས་ཅན་རྣམས་ལ་བདེན་པར་སྣང་བ་དེ་ནི། སྔར་བཤད་པའི་འཇིག་རྟེན་གྱི་ཕྱིན་ཅི་ལོག་གི་བློ་ཀུན་རྫོབ་པ་དེའི་ངོར་བདེན་པས་འཇིག་རྟེན་གྱི་ཀུན་རྫོབ་ཀྱི་བདེན་པ་ཞེས་ཐུབ་པ་དེས་གསུངས་ཏེ། གསུངས་ཚུལ་ནི་ལང་གཤེགས་ལས། དངོས་རྣམས་སྐྱེ་བ་ཀུན་རྫོབ་ཏུ། །དམ་པའི་དོན་དུ་རང་བཞིན་མེད། །རང་བཞིན་མེད་ལ་འཁྲུལ་བ་གང་། །དེ་ནི་ཡང་དག་ཀུན་རྫོབ་འདོད། །ཅེས་པའི་མདོ་དེར་གསུངས་པའོ།། ཉན་རང་དགྲ་བཅོམ་པ་དང་དག་སའི་བྱང་སེམས་ཏེ་གང་ཟག་གསུམ་པོ་གང་གི་ངོར་མི་བདེན་པའི་རྟོག་པས་བཅོས་པའི་བཅོས་མར་གྱུར་པའི་དངོས་པོ་ནི་དེའི་བློ་ཀུན་རྫོབ་པའི་ངོར་མི་བདེན་པས་ཀུན་རྫོབ་ཙམ་ཞེས་བྱའོ། །འདི་ནི་གཟུགས་སོགས་རྣམས་གང་ཟག་གསུམ་པོ་དེའི་བློའི་ངོར་མི་བདེན་པས་ཀུན་རྫོབ་ཙམ་ཞེས་གསུངས་ཀྱི། དེ་དག་གི་བློའི་ངོར་ཀུན་རྫོབ་ཀྱི་བདེན་པ་མ་ཡིན་པར་གསུངས་པ་མིན་ནོ། །སྐབས་འདིར་འགྲེལ་པ་ལས། གང་ཞིག་ཀུན་རྫོབ་ཏུ་ཡང་བརྫུན་པ་དེ་ནི་ཀུན་རྫོབ་ཀྱི་བདེན་པ་མ་ཡིན་ནོ། །ཞེས་གསུངས་པའི་དོན་ཡོད་དེ། གཟུགས་བརྙན་ལྟ་བུ་འཇིག་རྟེན་པའི་བློ་རང་དགའ་བའི་ངོར་བརྫུན་པ་དེ་ནི་བློ་ཀུན་རྫོབ་པ་དེའི་ངོར་བདེན་པ་མ་ཡིན་ཞེས་པའི་དོན་ཡིན་པའི་ཕྱིར། དེ་ལྟར་ཡིན་ཀྱང་ཀུན་རྫོབ་བདེན་འཛིན་གྱི་ངོར་བདེན་པས་ཀུན་རྫོབ་ཀྱི་བདེན་པ་ཡིན་ནོ། ། རང་བཞིན་ནི་མ་རིག་པ་དང་ལྡན་པ་རྣམས་ལ་རྣམ་པ་ཐམས་ཅད་དུ་མི་སྣང་ངོ་། །ཞེས་པའི་དོན་ཡོད་དེ། ཡིན་ལུགས་ཀྱི་རང་བཞིན་ནི་མ་རིག་པས་བསླད་པའི་ཤེས་པ་ལ་མངོན་སུམ་དུ་མི་སྣང་བའི་དོན་ཡིན་པའི་ཕྱིར། སོ་སྐྱེ་དང་སློབ་པ་རྗེས་ཐོབ་པའི་རྒྱུད་ཀྱི་སྟོང་ཉིད་རྟོགས་པའི་རྟོག་པ་ནི་མ་རིག་པ་དང་དེའི་བག་ཆགས་ཀྱིས་བསླད་པས་སྟོང་ཉིད་མངོན་སུམ་དུ་མི་སྣང་ཡང་སྣང་བར་འདོད་དགོས་སོ། །སྲིད་པའི་ཡན་ལག་གི་བསྡུས་པའི་ཉོན་མོངས་པ་ཅན་གྱི་མ་རིགས་པའི་དབང་གིས་ཀུན་རྫོབ་ཀྱི་བདེན་པ་རྣམ་པར་གཞག་གོ་ཞེས་པ་ནི། ཀུན་རྫོབ་ཀྱི་བདེན་པ་ཞེས་པའི་ཚིག་ཟུར་གྱི་བདེན་པ་ནི། དོན་ལ་བདེན་པར་འཇོག་མི་རུང་བས་མ་རིག་པ་དེའི་ངོར་བདེན་པར་འཇོག་པའི་དོན་ཡིན་གྱི། ཀུན་རྫོབ་པའི་ཆོས་རྣམས་མ་རིག་པ་དེས་འཇོག་པར་སྟོན་པ་མིན་ནོ། ། སྐབས་འདིར་རྣམ་བཤད་ལས་ཆོས་དང་གང་ཟག་བདེན་པར་འཛིན་པའི་བློ་གཉིས་ཀ་ཉོན་མོངས་ཅན་གྱི་མ་རིག་པ་དང་། ང་དང་ཡི་བ་རང་གི་མཚན་ཉིད་ཀྱིས་གྲུབ་པར་འཛིན་པ་གཉིས་འཇིག་ལྟ་དང་། འདོད་ཆགས་ལ་སོགས་པའི་ཉོན་མོངས་གཞན་རྣམས་ཀྱང་བདེན་འཛིན་གྱི་མ་རིག་པ་དང་མཚུངས་ལྡན་དུ་འཇུག་གི་དེ་དང་བྲལ་བར་མི་འཇུག་པ་སོགས་ཐུན་མོང་མ་ཡིན་པའི་ཉོན་མོངས་ཀྱི་ངོས་འཛིན་གསུངས་པ་ལ། ཁ་ཅིག་ན་རེ། ཐུན་མོང་མ་ཡིན་པའི་ཉོན་མོངས་ཡིན་ན་བདེན་འཛིན་ཡིན་པས་ཁྱབ་པར་ཐལ། རྣམ་བཤད་ཀྱི་གསུངས་ཚུལ་དེའི་ཕྱིར། འདོད་མི་ནུས་ཏེ། ཐུན་མོང་མ་ཡིན་པའི་ཉོ་མོངས་དེ་ལ་འཛིན་ཚུལ་མེད་པའི་རྨོངས་ཙམ་གྱི་མ་རིག་པ་དང་། ཐེ་ཚོམ་དང་། མཐར་ལྟའི་ཆད་ལྟ་དང་། སྐུར་འདེབས་ཀྱི་ལོག་ལྟ་རྣམས་ཡོད་པའི་ཕྱིར་ཏེ། མངོན་པ་ནས་བཤད་པའི་དགྲ་བཅོམ་པའི་རྒྱུད་ལ་ཉོན་མོངས་དེ་དག་ཡོད་པའི་ཕྱིར་ཟེར་ན། དེ་དག་ཀྱང་བདེན་འཛིན་ཡིན་ཟེར་རམ། འདོད་ཆགས་དང་ཞེ་སྡང་ལྟ་བུ་ནི་བདེན་འཛིན་གྱི་མ་རིག་པ་དང་མཚུངས་ལྡན་ཡིན་གྱི། ཐུན་མོང་མ་ཡིན་པའི་ཉོན་མོངས་ཐམས་ཅད་ལ་མིན་ཟེར་རམ་དཔྱད་པར་བྱའོ། ། ཡང་ཁ་ཅིག་ན་རེ། མངོན་པ་ནས་བཤད་པའི་འདོད་ཆགས་ཞེ་སྡང་སོགས་ཀྱང་བདེན་འཛིན་གྱིས་མ་རིག་པ་དང་མཚུངས་ལྡན་ཡིན་པར་ཐལ། རང་བཞིན་གྱིས་གྲུབ་པ་ཁོ་ནས་ཡིད་དུ་འོང་མི་འོང་སྒྲོ་འདོགས་པའི་ཚུལ་མིན་ཡིད་བྱེད་ཀྱིས་དྲངས་པའི་ཡུལ་ལ་འདོད་པའི་རྣམ་པ་ཅན་དང་། མི་འདོད་པ་རྒྱབ་ཀྱིས་ཕྱོགས་པའི་རྣམ་པ་ཅན་གྱི་ཉོན་མོངས་གཉིས་རིམ་བཞིན་འདོད་ཆགས་ཞེ་སྡང་དུ་འཇོག་པའི་རྒྱུ་མཚན་གྱིས། ཉོན་མོངས་དེ་གཉིས་བདེན་འཛིན་གྱི་མ་རིག་པ་དང་མཚུངས་ལྡན་དུ་གསུངས་པ་གང་ཞིག་མངོན་པ་ནས་བཤད་པའི་འདོད་ཆགས་ཞེ་སྡང་གཉིས་ཀྱང་དེ་འདྲ་བའི་ཚུལ་མིན་ཡིད་བྱེད་ཀྱིས་དྲངས་པའི་ཡུལ་ལ་འདོད་པ་དང་མི་འདོད་པའི་རྣམ་པ་ཅན་གྱི་ཉོན་མོངས་ཡིན་པའི་ཕྱིར། དང་པོ་གྲུབ་སྟེ། བཞི་བརྒྱ་པའི་འགྲེལ་པ་ལས། འདོད་ཆགས་ལ་སོགས་པ་དག་ཀྱང་གཏི་མུག་གིས་ཀུན་ཏུ་བརྟགས་པའི་དངོས་པོའི་རང་བཞིན་ཁོ་ན་ལ་སྡུག་པ་དང་མི་སྡུག་པ་ལ་སོགས་པའི་ཁྱད་པར་སྒྲོ་འདོགས་པར་འཇུག་པ་ཉིད་ཀྱི་ཕྱིར། གཏི་མུག་ལས་ཐ་མི་དད་པར་འཇུག་པར་འགྱུར་ཞིང་། ཞེས་གསུངས་པའི་ཕྱིར། ཁྱབ་སྟེ། རྣམ་བཤད་ལས། ཆགས་སོགས་རྣམས་གཏི་མུག་ལས་ཐ་མི་དད་པར་འཇུག་པ་ནི། གཏི་མུག་དང་མཚུངས་ལྡན་དུ་འཇུག་གི་དེ་དང་བྲལ་བར་མི་འཇུག་པའོ། །དེའི་རྒྱུ་མཚན་ནི་ཆགས་སོགས་ནས་འཇུག་པ་ཉིད་ཀྱི་ཕྱིར་ཞེས་པ་ཡིན་ནོ།། དེ་ལ་ཡུལ་ལ་ཡིད་དུ་འོང་མི་འོང་གི་ཁྱད་པར་སྒྲོ་འདོགས་པ་ནི་ཆགས་སྡང་གཉིས་སྐྱེ་བའི་རྒྱུ་ཚུལ་མིན་ཡིད་བྱེད་ཡིན་པས། ཆགས་སྡང་གཉིས་ཀྱི་འཛིན་སྟངས་སྟོན་པ་མིན་ནོ། །དེས་ན་གཏི་མུག་གིས་ཀུན་བརྟགས་པ་ཁོ་ན་ལ་ཞེས་སོགས་ནི། རང་བཞིན་གྱིས་གྲུབ་པ་ཁོ་ནས་ཡིད་དུ་འོང་མི་འོང་སྒྲོ་བཏགས་པ་ལ་བརྟེན་ནས་ཆགས་སྡང་གཉིས་འཇུག་པའི་ཕྱིར་ཞེས་པའོ། །ཞེས་དང་། ཚུལ་མིན་ཡིད་བྱེད་དེ་གཉིས་ཀྱིས་དྲངས་པའི་ཡུལ་ལ་འདོད་པའི་རྣམ་པ་ཅན་དང་། མི་འདོད་པ་རྒྱབ་ཀྱིས་ཕྱོགས་པའི་རྣམ་པ་ཅན་ནི་ཆགས་པ་དང་སྡང་བར་འགྱུར་བས། གང་ཟག་རང་སྐྱ་ཐུབ་པའི་རྫས་ཡོད་དུ་འཛིན་པས་དྲངས་པའི་འདོད་མི་འདོད་ཀྱི་རྣམ་པ་ཅན་ཙམ་ཞིག་འདོད་ཆགས་དང་ཞེ་སྡང་དུ་འཇོག་པ་མིན་པའི་ཕྱིར་ཆགས་སྡང་གཉིས་ཀྱང་འཇོག་ཚུལ་མི་འདྲའོ། །ཞེས་གསུངས་པའི་ཕྱིར། རྟགས་གཉིས་པ་གྲུབ་སྟེ། ཐུན་མོང་མ་ཡིན་པའི་ཆགས་སྡང་གཉིས་ཀྱི་རྒྱུ་ཚུལ་མིན་ཡིད་བྱེད་ནི་རང་བཞིན་གྱི་གྲུབ་པ་ཁོ་ནས་ཡིད་དུ་འོང་མི་འོང་སྒྲོ་འདོགས་པ་ཡིན་ལ། ཐུན་མོང་བའི་ཆགས་སྡང་གཉིས་ཀྱི་རྒྱུ་ཚུལ་མིན་ཡིད་བྱེད་ནི་རང་བཞིན་གྱིས་གྲུབ་པས་ཁྱད་པར་དུ་མ་བྱས་པའི་ཡིད་དུ་འོང་མི་འོང་སྤྱི་ཙམ་གྱི་ཁྱད་པར་བཟུང་ནས་འཇུག་ཅེས་པའི་ཁྱད་པར་དབྱེ་དཀའ་བའི་ཕྱིར་དང་། ལམ་རིམ་ཆུང་ངུ་ལས། སྔར་བཤད་པའི་མ་རིག་པ་ལྷན་སྐྱེས་ཀྱིས་སྒྲོ་བཏགས་པའི་ཡུལ་དེ་ཉིད་ལ་ལྷན་སྐྱེས་དང་ཀུན་བཏགས་པའི་ཉོན་མོངས་གཞན་ཐམས་ཅད་ཀྱིས་ཡུལ་གྱི་ཁྱད་པར་རེ་རེ་བཟུང་ནས་འཇུག་པས། ཞེས་ཐུན་མོང་དང་ཐུན་མོང་མིན་པའི་ཁྱད་པར་མ་ཕྱེ་བར་སྤྱིར་གསུངས་པའི་ཕྱིར་དང་། རང་བཞིན་གྱིས་གྲུབ་པས་ཁྱད་པར་དུ་མ་བྱས་པར་ཡུལ་སྡུག་པ་སྤྱི་ཙམ་ལ་རྗེས་སུ་ཆགས་པའི་འདོད་ཆགས་ཡོད་ན། དེ་འདྲ་བའི་འདོད་ཆགས་དེ་མངོན་པ་ནས་བཤད་པའི་དགྲ་བཅོམ་པའི་རྒྱུད་ལ་མེད་པའི་རྒྱུ་མཚན་གཞི་མ་གྲུབ་པའི་ཕྱིར་ཟེར་ན། བློ་གྲོས་ཀྱི་མིག་དང་ལྡན་པ་རྣམས་ལ་དཀའ་གནས་ཡིན་མིན་མི་ཤེས་ཀྱང་། བདག་ལྟ་བུ་ལ་དཀའ་བའི་གནས་སུ་འགྱུར་བས་བློ་ལྡན་རྣམས་ཀྱིས་ཇི་ལྟར་རིགས་པའི་ལན་སྩོལ་པར་ཞུ། ལུགས་འདིས་ཤེས་སྒྲིབ་གང་ལ་བྱེད་ཅེ་ན། ཉོན་མོངས་ཀྱི་བག་ཆགས་ལ་ས་བོན་ཡིན་མིན་གཉིས་ལས། ས་བོན་མ་ཡིན་པའི་བག་ཆགས་ནི་ཤེས་སྒྲིབ་ཡིན་ལ། དེའི་འབྲས་བུ་གཉིས་སྣང་འཁྲུལ་པའི་ཆ་ཐམས་ཅད་ཀྱང་དེར་བསྡུའོ། །སངས་མ་རྒྱས་པའི་འཕགས་པ་རྣམས་ནི་ཤེས་སྒྲིབ་ཀྱི་མ་རིག་པ་མ་སྤངས་པས། རྗེས་ཐོབ་ཀྱི་སྣང་བཅས་ཀྱི་རྟོག་པ་དང་མཉམ་གཞག་ཏུ་སྣང་མེད་དུ་འགྱུར་བའི་རེས་འཇོག་ཡོད་ལ། སངས་རྒྱས་འཕགས་པ་རྣམས་ནི་བློ་གཅིག་གིས་བདེན་པ་གཉིས་ཀ་ཐུགས་སུ་ཆུད་ཅིང་རྣམ་རྟོག་གི་རྒྱུ་བ་ཐམས་ཅད་གཏན་ལོག་པས། མཉམ་བཞག་རྗེས་ཐོབ་ཀྱི་སྣང་བའི་རྟོག་པ་ཡོད་མེད་རེས་འཇོག་པ་མེད་པར་གསུངས་སོ། ། རྗེའི་ལེགས་བཤད་རྣམས་སུ་ཤེས་སྒྲིབ་ལ་མངོན་གྱུར་དང་ས་བོན་གཉིས་སུ་ཕྱེ་བ་མི་སྣང་ལ། སྟོང་ཐུན་དུ་ཤེས་སྒྲིབ་ལ་དེ་གཉིས་སུ་ཕྱེ་ནས། གཉིས་སྣང་འཁྲུལ་བའི་ཆ་དེ་ཤེས་སྒྲིབ་མངོན་གྱུར་པར་བཤད་ཅིང་། ཤེས་བྱའི་གནས་རྟོགས་པར་དཀའ་བ་ལ་བློ་མི་གསལ་བའི་ཆ་ཡང་ཤེས་སྒྲིབ་ཏུ་འདུ་བར་བཤད་དོ། །དབུ་མའི་ཡིག་ཆར། ཤེས་སྒྲིབ་ལ་མངོན་གྱུར་དང་ས་བོན་གཉིས་སུ་ཕྱེ་ནས། ཤེས་སྒྲིབ་གང་ཞིག །དམིགས་རྣམ་འཛིན་པའི་བློ་དེ། ཤེས་སྒྲིབ་མངོན་གྱུར་པའི་མཚན་ཉིད། མཚན་གཞི་ནི། དགྲ་བཅོམ་པ་དང་དག་ས་པའི་རྒྱུད་ཀྱི་མ་རིག་པ་དང་། བདེན་སྣང་གི་ཆ་ལྟ་བུ། ཞེས་བཤད་དོ། །བདེན་སྣང་གི་ཆ་ནི་དམིགས་རྣམ་འཛིན་པའི་བློ་མ་ཡིན་པས། ཤེས་སྒྲིབ་མངོན་གྱུར་པའི་མཚན་གཞིར་ཇི་ལྟར་འགྱུར་དཔྱད་པར་བྱའོ། ། མཁས་པ་གཞན་དག་གིས། ཤེས་སྒྲིབ་ཡིན་ན་ཤེས་པ་མ་ཡིན་པས་ཁྱབ། འཇུག་ཊཱིཀ་ལས་ཤེས་སྒྲིབ་ཀྱི་མ་རིག་པ་གསུངས་པ་ནི། ཉོན་མོངས་ཀྱི་བག་ཆགས་ལ་མ་རིག་པའི་མིང་གི་བསྟན་པ་ཡིན་ཞེས་བཞེད་དོ། །དེ་དག་ལས་རྗེ་བདག་ཉིད་ཆེན་པོའི་དགོངས་པར་གང་སོང་བ་དེ་ཁས་བླང་བར་བྱའོ། །སྟག་ཚང་ལོ་ཙཱ་བས། ཉོན་མོངས་ཅན་མིན་མ་རིག་ཡོད་པ་དང་། །ཤེས་པར་གྱུར་པའི་ཤེས་སྒྲིབ་མེད་པ་འགལ། །ཞེས་པ་ལ། གོང་གི་བཤད་ཚུལ་གསུམ་ལས་གང་ཁས་བླངས་པ་དང་མཐུན་པའི་ལན་གདབ་པར་བྱའོ། །གཉིས་པ་ནི། 
 
 རབ་རིབ་མཐུ་ཡིས་སྐྲ་བཤད་ལ་སོགས་པའི། །ཞེས་པ་ནས། །མཐོང་དེ་དེ་ཉིད་དེ་བཞིན་འདིར་ཤེས་གྱིས། །ཞེས་ཚིགས་བཅད་གཅིག་བྱུང་། དོན་དམ་པའི་བདེན་པ་ནི་འཕགས་པས་གཟིགས་པ་ཇི་ལྟ་བ་བཞིན་དུ་བརྗོད་པར་མི་ནུས་པས། དེའི་རང་བཞིན་གསལ་བར་བྱ་བའི་ཕྱིར་སོ་སྐྱེ་རང་གིས་མྱོང་བའི་དཔེ་བཤད་པ་ནི། མིག་རབ་རིབ་ཀྱིས་བསླད་པའི་མཐུ་ཡིས་རབ་རིབ་ཅན་གྱིས་རང་གི་ལག་ན་ཐོགས་པའི་སྣོད་ཀྱི་ནང་དུ་སྐྲ་ཤད་དང་ལ་སོགས་པས་སྦྲང་མ་ལ་སོགས་པ་མཐོང་པ་ན། སྐྲ་ཤད་དང་སྦྲང་མ་སོགས་ཡིན་པར་ངོ་བོ་ལོག་པ་གང་ཞིག་རྣམ་པར་བརྟགས་པ་ན། མིག་དག་པའི་རབ་རིབ་མེད་པས་སྐྲ་ཤད་སོགས་དེ་དག་ཉིད་ཀྱི་བདག་ཉིད་གཞི་གང་དུ་མཐོང་བ་དེར་མིག་གཏད་ཀྱང་སྐྲ་བཤད་ཀྱི་རྣམ་པ་དེ་དག་མ་དམིགས་ཤིང་། སྐྲ་ཤད་དེའི་ཁྱད་པར་གྱི་ཆོས་གང་ཡང་རྟོག་པར་མི་བྱེད་དོ། །མིག་དག་པ་དེས་རབ་རིབ་ཅན་གྱི་རྣམ་རྟོག་གསལ་བར་འདོད་པས་འདི་ན་སྐྲ་ཤད་མེད་དོ་ཞེས་སྨྲ་མོད་ཀྱང་། སྐྲ་ཤད་ལ་སྐུར་བ་འདེབས་པ་མེད་དོ། །རབ་རིབ་ཅན་གྱིས་མཐོང་བའི་སྐྲ་ཤད་ཀྱི་དེ་ཁོ་ན་ཉིད་ནི་རབ་རིབ་མེད་པས་མཐོང་བ་དེ་ཡིན་གྱི་རབ་རིབ་ཅན་གྱིས་མཐོང་བ་དེ་མིན་ནོ། ། དཔེ་གཉིས་པོ་དེ་བཞིན་དུ་དོན་གྱི་སྐབས་འདིར་ཤེས་པར་གྱིས་ཤིག །ཤེས་པར་བྱེད་ཚུལ་ནི་མ་རིག་པའི་རབ་རིབ་ཀྱིས་བློ་བསླད་པས་དེ་ཁོ་ན་ཉིད་མ་མཐོང་བ་རྣམས་ཀྱིས། ཕུང་ཁམས་སྐྱེ་མཆེད་སོགས་ཀྱི་རང་གི་ངོ་བོ་དམིགས་པ་ནི་ཕུང་སོགས་དེ་དག་གི་ངོ་བོ་ཀུན་རྫོབ་པ་སྟེ་རབ་རིབ་ཅན་གྱིས་སྐྲ་ཤད་དམིགས་པ་ལྟ་བུའོ། །ཕུང་པོ་ལ་སོགས་པ་དེ་ཁོ་ན་ཉིད་མ་མཐོང་བས་དམིགས་པ་དེ་དག་ཉིད་མ་རིག་པའི་བག་ཆགས་སྤངས་པའི་སངས་རྒྱས་རྣམས་ཀྱིས། རབ་རིབ་ཅན་མ་ཡིན་པའི་མིག་མིག་སྐྲ་ཤད་མ་མཐོང་བ་ལྟར་མ་གཟིགས་པའི་ཚུལ་གྱིས་ཕུང་སོགས་ཀྱི་རང་བཞིན་གང་དུ་གཟིགས་པའི་ཡུལ་དེ་ནི་དེ་དག་གི་དོན་དམ་པའི་བདེན་པའོ། །འདི་ལ་རྩོད་པ་སྤོང་བ་ནི། ཁ་ཅིག་ན་རེ། མ་རིག་པས་བསླད་པའི་བློ་ལ་སྣང་བའི་ཕུང་སོགས་ཀུན་རྫོབ་པ་རྣམས་མེད་པར་ཐལ། སངས་རྒྱས་རྣམས་ཀྱིས་ཕུང་སོགས་དེ་དག་མ་གཟིགས་པའི་ཚུལ་གྱིས་དེ་དག་གི་གནས་ལུགས་གཟིགས་པའི་ཕྱིར་ཟེར་ན་མ་ཁྱབ་སྟེ། སངས་རྒྱས་ཀྱི་ཡེ་ཤེས་ཀྱིས་ཇི་ལྟ་བ་གཟིགས་ངོར་གཉིས་སྣང་ནུབ་པས་ཕུང་སོགས་ཀུན་རྫོབ་པའི་ཆོས་རྣམས་མ་གཟིགས་པ་ཡིན་ཀྱང་། ཡེ་ཤེས་དེས་ཇི་སྙེད་པ་གཟུགས་ངོར་ཕུང་སོགས་ཀུན་རྫོབ་པའི་ཆོས་ཐམས་ཅད་ཡུལ་དང་ཡུལ་ཅན་གཉིས་སུ་སྣང་བའི་ཚུལ་གྱིས་མཁྱེན་པའི་ཕྱིར་སྐྱོན་མེད་དོ། ། བཞི་པ་ནི། 
 
 གལ་ཏེ་འཇིག་རྟེན་ཚད་མ་ཡིན་ན་ནི། །ཞེས་པ་ནས། དེ་ཉིད་སྐབས་སུ་འཇིག་རྟེན་གནོད་པ་མེད། །ཅེས་ཚིགས་བཅད་ཕྱེད་དང་གཉིས་བྱུང་། གལ་ཏེ་འཇིག་རྟེན་གྱི་མཐོང་བ་དེ་ཁོ་ན་ཉིད་ཚད་མ་ཡིན་ན་ནི། འཇིག་རྟེན་རང་དགའ་བས་དེ་ཁོ་ན་ཉིད་མངོན་སུམ་དུ་མཐོང་བ་སྟེ་རྟོགས་པའི་ཕྱིར་དང་། དེ་ཡང་འཁོར་བ་ཐོག་མ་མེད་པ་ནས་ཡིན་པས་མ་རིག་པ་སྤངས་པར་ཁས་བླང་དགོས་པས། དེ་ཁོ་ན་ཉིད་མངོན་སུམ་དུ་རྟོགས་པ་ལ་འཕགས་པ་གཞན་གྱིས་ཅི་ཞིག་དགོས་ཏེ་མི་དགོས་ལ། འཕགས་པའི་ལམ་ཚོལ་བས་ཀྱང་ཅི་ཞིག་བྱ་སྟེ་དགོས་པ་མེད་དོ། །འཇིག་རྟེན་རང་དགའ་བའི་བླུན་པོ་ནི་དེ་ཁོ་ན་ཉིད་ལ་ཚད་མར་རིགས་པའང་མ་ཡིན་ནོ། །དེའི་ཕྱིར་དེ་ཁོ་ན་ཉིད་ལ་དཔྱོད་པའི་སྐབས་སུ་དེ་ཁོ་ན་ཉིད་ལ་རྣམ་པ་ཀུན་ཏེ་ཐམས་ཅད་དུ་འཇིག་རྟེན་གྱི་མཐོང་བ་ཚད་མ་མིན་པ་དེའི་ཕྱིར། དེ་ཁོ་ན་ཉིད་ཀྱི་སྐབས་སུ་འཇིག་རྟེན་གྱི་གནོད་པ་མེད་དོ། ། ལྔ་པ་ནི། 
 
 འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། །གལ་ཏེ་སེལ་ན་འཇིག་རྟེན་གྱིས་གནོད་འགྱུར། །ཞེས་བྱུང་། འོ་ན་ཇི་ལྟར་འཇིག་རྟེན་གྱིས་གནོད་པར་འགྱུར་ཞེ་ན། འཇིག་རྟེན་ཉིད་ལས་གྲགས་ཤིང་གྲུབ་པའི་དོན་ནི། འཇིག་རྟེན་གྱི་གྲགས་པ་ཉིད་ཀྱིས་གལ་ཏེ་སེལ་ན། གང་ཟག་དེ་ལ་འཇིག་རྟེན་གྱིས་གནོད་པར་འགྱུར་རོ། །དེ་ནི་དཔེར་ན་ཁ་ཅིག་གིས་ངའི་རྫས་འཕྲོགས་སོ་ཞེས་སྨྲས་པ་དང་། གང་ཟག་གཞན་ཅིག་གིས་དེ་ལ་དྲིས་པ་རྫས་དེ་ཅི་ཞིག་ཡིན། དེས་བུམ་པའོ་ཞེས་སྨྲས་པ་ལ། གཞན་དེས། བུམ་པ་ནི་རྫས་མ་ཡིན་ཏེ། གཞལ་བྱ་ཡིན་པའི་ཕྱིར། རྨི་ལམ་གྱི་བུམ་པ་བཞིན་ནོ། །ཞེས་སུན་འབྱིན་པ་དེ་ལྟ་བུ་ལ་སོགས་པའི་ཡུལ་ལ་འཇིག་རྟེན་གྱིས་གནོད་ཀྱི། གང་གི་ཚེ་འཕགས་པའི་དོན་དམ་གྱི་གཟིགས་པ་ལ་བརྟེན་ཏེ། སྐྱེ་བོ་དོན་དམ་ལ་མཁས་པ་ཚད་མར་བྱས་ནས་དེ་ཁོ་ན་ཉིད་གཏན་ལ་འབེབས་པ་དེའི་ཚེ་འཇིག་རྟེན་གྱི་གནོད་པ་ཡོད་པ་མ་ཡིན་ནོ། །]
 
 
 
  གཉིས་པ་ནི། གང་ཕྱིར་འཇིག་རྟེན་ས་བོན་ཙམ་བཏབ་ནས། །ཞེས་པ་ནས། གཞན་ལས་སྐྱེ་བ་འཇིག་རྟེན་ལས་ཀྱང་མེད། །ཅེས་ཚིགས་བཅད་གཅིག་བྱུང་། རྒྱུ་མཚན་གང་གི་ཕྱིར་འཇིག་རྟེན་པ་རྣམས་བུའི་ལུས་ཀྱི་རྒྱུ་མི་གཙང་བ་དང་ཤིང་སྡོང་པོའི་ས་བོན་བཏབ་ནས། དེ་གཉིས་ལས་བུ་དང་ཤིང་སྡོང་སྐྱེས་པ་ན་དེ་གཉིས་བསྟན་ནས། བདག་གིས་བུ་འདི་བསྐྱེད་ཅེས་སྨྲ་བར་བྱེད་ཅིང་། ཤིང་སྡོང་ཡང་བཙུགས་སོ་སྙམ་དུ་རྟོག་པ་དེས་ན། ས་བོན་གྱི་མི་གཙང་བ་དང་བུ་གཉིས་དང་། ཤིང་སྡོང་པོའི་ས་བོན་དང་ཤིང་སྡོང་གཉིས་ལ་སོགས་པ་ལ་རང་གི་མཚན་ཉིད་ཀྱིས་གྲུབ་པའི་གཞན་ལས་སྐྱེ་བར་འཇིག་པ་འཛིན་རྟེན་ལས་ཀྱང་མེད་དོ། །བཏབ་པའི་ས་བོན་གཉིས་ཤིང་སྡོང་དང་བུ་མ་ཡིན་ཀྱང་། དེ་གཉིས་བཏབ་པ་ལ་བརྟེན་ནས་ཤིང་སྡོང་དང་བུ་སྐྱེས་པ་ན། དེ་གཉིས་བསྟན་ནས་འདི་བདག་གིས་བསྐྱེད་ཅེས་འཇོག་ནུས་ཏེ། ན་བ་དང་སོས་པའི་ལག་པ་གང་ཟག་དེ་མ་ཡིན་ཀྱང་། ལག་པ་ན་བ་དང་སོས་པས་གང་ཟག་དེ་ན་བ་དང་སོས་པར་འཇོག་ནུས་པ་བཞིན་ནོ། ། གསུམ་པ་ནི། གང་ཕྱིར་མྱུ་གུ་ས་བོན་ལས་གཞན་མིན། །ཞེས་པ་ནས། །མྱུག་ཚེ་ས་བོན་ཡོད་ཅེས་བརྗོད་མི་བྱ། །ཞེས་ཚིགས་བཅད་གཅིག་བྱུང་། གལ་ཏེ་མྱུ་གུ་ས་བོན་ལས་རང་བཞིན་གྱིས་གྲུབ་པའི་གཞན་ཡིན་ན་ནི། ས་མྱུག་གཉིས་རྒྱུ་འབྲས་མི་རུང་བའི་ཕྱིར། ཐེ་ཚོམ་མེད་པར་མྱུ་གུ་ཡོད་བཞིན་དུ་ཡང་ས་བོན་རྒྱུན་ཆད་པར་འགྱུར་ཏེ། དེ་ལ་ནི་ས་མྱུག་འབྲེལ་མེད་དུ་སོང་བས། མྱུ་གུ་ཡོད་ཀྱང་ས་བོན་གྱི་རིགས་རྒྱུད་མ་ཆད་པ་ལ་མི་ཕན་པའི་ཕྱིར་ཏེ། དཔེར་ན་བ་མིན་ཡོད་པས་བ་ལང་ཤི་ནས་རིགས་རྒྱུད་ཆད་པ་མིན་ལ་མི་ཕན་པ་བཞིན་ནོ། །དེ་ལྟར་ཡིན་པ་ལ་རྒྱུ་མཚན་གང་གི་ཕྱིར་མྱུ་གུ་ས་བོན་ལས་རང་བཞིན་གྱིས་གྲུབ་པའི་གཞན་མིན་པའི་ཕྱོགས་ལ། དེ་གཉིས་རྒྱུ་འབྲས་སུ་མི་འགལ་བ་དེའི་ཕྱིར་མྱུ་གུ་ཡོད་པའི་ཚེ་ས་བོན་ཞིག་པ་སྟེ་དེའི་རིགས་རྒྱུད་ཆད་པ་མེད་པས་ཆད་པ་སྤངས་སོ། །གང་གི་ཕྱིར་ས་མྱུག་གཉིས་གཅིག་ཉིད་དུ་ཡོད་པ་མིན་པས་ས་བོན་དེ་ཉིད་མྱུ་གུར་འཕོས་པ་མིན་པའི་ཕྱིར། མྱུ་གུའི་དུས་ན་ས་བོན་མི་འཇིག་པ་བཀག་པ་དེའི་ཕྱིར་ཡང་། མྱུ་གུའི་ཚེ་ས་བོན་ཡོད་ཅེས་བརྗོད་པར་མི་བྱ་བས་རྟག་པ་ཡང་བཀག་པར་འགྱུར་རོ། ། བཞི་པ་ལ་གཉིས། རང་གི་མཚན་ཉིད་ཀྱིས་གྲུབ་པ་ཡོད་པར་འདོད་པ་དགག་པ་དང་། དེ་ལྟར་བཀག་པ་ལ་རྩོད་པ་སྤང་བའོ། །དང་པོ་ལ་གསུམ། འཕགས་པའི་མཉམ་བཞག་དངོས་པོའི་འཇིག་རྒྱུར་ཐལ་བས་དགག་པ། ཐ་སྙད་བདེན་པར་རིག་པས་དཔྱད་བཟོད་དུ་ཐལ་བས་དགག་པ། དོན་དམ་པའི་སྐྱེ་བ་མི་ཁེགས་པར་ཐལ་བས་དགག་པའོ། །དང་པོ་ནི། གལ་ཏེ་རང་གི་མཚན་ཉིད་བརྟེན་འགྱུར་ན། ཞེས་པ་ནས། དེ་ནི་རིགས་མིན་དེ་ཕྱིར་དངོས་ཡོད་མིན། །ཞེས་ཚིགས་བཅད་གཅིག་བྱུང་། གལ་ཏེ་གཟུགས་དང་ཚོར་བ་ལ་སོགས་པའི་རང་གི་མཚན་ཉིད་དེ་རང་གི་ངོ་བོ་ཉིད་ཀྱིས་གྲུབ་པའི་རང་བཞིན་རྒྱུ་དང་རྐྱེན་ལ་བརྟེན་ནས་སྐྱེ་བར་འགྱུར་ན་ནི། རྣལ་འབྱོར་པས་ཆོས་རྣམས་རང་བཞིན་གྱིས་གྲུབ་པས་སྟོང་པར་མངོན་སུམ་དུ་རྟོགས་པའི་ཚེ། དངོས་པོའི་རང་བཞིན་དེ་ལ་སྐུར་བ་བཏབ་པའི་ཚུལ་གྱིས་སྟོང་པ་ཉིད་རྟོགས་པར་འགྱུར་ཏེ། མཉམ་བཞག་གིས་གཟུགས་སོགས་རྣམས་མ་དམིགས་པ་དགོས་ལ། དེ་རྣམས་རང་གི་མཚན་ཉིད་ཀྱིས་གྲུབ་ན་མཉམ་བཞག་གིས་དམིགས་དགོས་པ་ལས་མ་དམིགས་པའི་ཕྱིར། དེའི་ཚེ་དངོས་པོ་དེ་རྣམས་མེད་པར་འགྱུར་རོ། །དེ་མེད་ན་ནི་དངོས་པོ་དེ་རྣམས་མཉམ་བཞག་གི་སྔར་ཡོད་པ་ཕྱིས་མེད་པའི་འཇིག་པ་སྟེ་ཞིག་པར་འགྱུར་རོ། །དེའི་ཕྱིར་དེ་ལྟར་འཇིག་པ་ལ་མཉམ་བཞག་ཉིད་རྒྱུར་འགྲོ་དགོས་བས། ཐོ་བ་ལ་སོགས་པ་བུམ་པ་ལ་སོགས་པའི་འཇིག་རྒྱུ་ཡིན་པ་དེ་བཞིན་དུ། སྟོང་ཉིད་མཐོང་བ་ཡང་དངོས་པོའི་རང་བཞིན་འཇིག་པ་དང་དེ་ལ་སྐུར་པའི་རྒྱུར་འགྱུར་བ་ཞིག་ན། དེ་ནི་རིགས་པ་ཡང་མིན་པ་དེའི་ཕྱིར་དངོས་པོ་རྣམས་ཀྱི་རང་གི་མཚན་ཉིད་ཀྱིས་གྲུབ་པ་ནི་ཡོད་པ་མིན་པས། དུས་ཐམས་ཅད་ཀྱི་ཚེ་རང་བཞིན་གྱིས་སྐྱེ་བ་ཁས་བླང་བར་མི་བྱའོ། ། སྐབས་འདིར་འགྲེལ་པར། དཀོན་བརྩེགས་ལས་གང་སྟོང་པ་ཉིད་ཀྱིས་ཆོས་རྣམས་སྟོང་པར་མི་བྱེད་དེ། ཆོས་རྣམས་ཉིད་སྟོང་པ་ཉིད་དང་། ཞེས་སོགས་གསུངས་པ་དྲངས་ཏེ། ཆོས་རྣམས་ལ་རང་མཚན་གྱིས་གྲུབ་པའི་རང་བཞིན་ཡོད་ན། ཆོས་དེ་རྣམས་རང་ངོས་ནས་སྟོང་པར་མ་སོང་བས་ཆོས་རྣམས་ཉིད་སྟོང་པ་ཉིད་དང་ཞེས་པ་དང་འགལ་ལ། རང་གི་ངོ་བོ་ཉིད་ཀྱིས་ཡོད་པ་མ་བཀག་པར་གཞན་ཞིག་གིས་སྟོང་པའི་སྒོ་ནས་སྟོང་པར་བསྟན་དགོས་པས། སྟོང་པ་ཉིད་ཀྱིས་ཆོས་རྣམས་སྟོང་པར་མི་བྱེད་ཅེས་པ་དང་འགལ་བར་གསུངས་ཤིང་། མདོ་འདིས་རྣམ་རིག་པས་གཞན་དབང་རང་མཚན་གྱིས་མི་སྟོང་པ་དང་། དེ་གཟུང་འཛིན་རྫས་ཐ་དད་མེད་པས་སྟོང་ཞེས་པ་ཡང་བཀག་པར་གསུངས་སོ། ། གཉིས་པ་ནི། གང་ཕྱིར་དངོས་པོ་འདི་དག་རྣམ་དཔྱད་ན། །ཞེས་པ་ནས། ཐ་སྙད་བདེན་ལ་རྣམ་པར་དཔྱད་མི་བྱ། །ཞེས་ཚིགས་བཅད་གཅིག་བྱུང་། དབུ་མ་རང་རྒྱུད་པ་རྣམས་ན་རེ། དོན་དམ་པར་སྐྱེ་བ་མེད་པས་བདག་དང་གཞན་ལས་སྐྱེ་བ་འགོག་པར་རིགས་མོད། གཟུགས་དང་ཚོར་བ་ལ་སོགས་པའི་དངོས་པོ་རྣམས་ཐ་སྙད་དུ་གཞན་ལས་སྐྱེ་བར་འདོད་དགོས་སོ་ཞེ་ན། གང་གི་ཕྱིར་གཟུགས་དང་ཚོར་བ་ལ་སོགས་པའི་དངོས་པོ་འདི་དག་ནི། ཅི་བདག་ལས་སྐྱེ་བ་ཞིག་གམ། ཅི་ག་གཞན་ལས་སྐྱེ་པ་ཞིག་ཅེས་དེ་ལྟ་བུ་ལ་སོགས་པར་རྣམ་པར་དཔྱད་པ་ན། དེ་ཁོ་ན་ཉིད་ཀྱི་བདག་ཉིད་ཅན་གྱི་དོན་དམ་པར་མ་སྐྱེས་པ་དང་མ་འགགས་པ་ལས་ཚུ་རོལ་ཏེ་གཞན་དུ་གྱུར་པའི་ཆ་སྐྱེ་བ་ལ་སོགས་པ་ཅན་ལ་གནས་པ་རྙེད་པ་མ་ཡིན་ཏེ། དེའི་ཕྱིར་འཇིག་རྟེན་ཐ་སྙད་ཀྱི་བདེན་པ་ལ་བདག་དང་གཞན་ལས་ཞེས་བྱ་བ་དེ་ལྟ་བུ་ལ་སོགས་པའི་རྣམ་པར་དཔྱད་པར་མི་བྱ་བར། འཇིག་རྟེན་པས་མཐོང་བ་འདི་ཡོད་ན་འདི་འབྱུང་ངོ་ཞེས་བྱ་བ་འདི་ཙམ་ཞིག་གཞན་འཇིག་རྟེན་ལ་རག་ལས་པའི་ཐ་སྙད་ལ་འཇུག་པའི་སྒོ་ནས་ཁས་བླང་བར་བྱ་སྟེ། འཕགས་པ་ལྷས། ཇི་ལྟར་ཀླ་ཀློ་སྐད་གཞན་གྱིས། །བཟུང་བར་མི་ནུས་དེ་བཞིན་དུ། །འཇིག་རྟེན་པ་ཡི་མ་གཏོགས་པར། །འཇིག་རྟེན་གཟུང་བར་ནུས་མ་ཡིན། །ཞེས་གསུངས་སོ། །འདིར་དཔྱད་མ་དཔྱད་ནི་དེ་ཁོ་ན་ཉིད་ལ་དཔྱད་མ་དཔྱད་ཡིན་ལ། ཐལ་རང་གཉིས་ཀྱི་དེ་ཁོ་ན་ཉིད་ལ་དཔྱོད་མཚམས་མི་འདྲ་བས་ཐ་སྙད་དུ་གཞན་སྐྱེ་འདོད་མི་འདོད་ཀྱི་ཁྱད་པར་འབྱུང་བ་ཡིན་ནོ། ། གསུམ་པ་ནི། དེ་ཉིད་སྐབས་སུ་རིགས་པ་གང་ཞིག་གིས། །ཞེས་པ་ནས། ཁྱོད་ཀྱི་སྐྱེ་བ་གང་གིས་ཡིན་པར་འགྱུར། །ཞེས་ཚིགས་བཅད་གཅིག་བྱུང་། ཡང་རང་རྒྱུད་པ་ན་རེ། དོན་དམ་པར་སྐྱེ་བ་མེད་ཀྱང་ཀུན་བྱང་གཉིས་ཀྱི་འཆིང་གྲོལ་གྱི་རྒྱུར་འགྱུར་བ། རང་མཚན་གྱིས་གྲུབ་པའི་བདག་ཉིད་འགའ་ཞིག་ཏུ་སྐྱེ་བར་འགྱུར་བ་ཅིག་ངེས་པར་འདོད་དགོས་སོ་ཞེ་ན། ཇི་ལྟར་དེ་ཁོ་ན་ཉིད་དོན་དམ་པ་ལ་དཔྱོད་པའི་སྐབས་སུ་ཇི་སྐད་བཤད་པའི་རིགས་པ་གང་ཞིག་གིས་གཟུགས་སོགས་བདག་དང་གཞན་ལས་སྐྱེ་བ་རིགས་པ་མིན་པ་དེ་བཞིན་དུ། ཐ་སྙད་དུ་ཡང་རིགས་པ་དེ་ཉིད་ཀྱིས་རང་གི་མཚན་ཉིད་ཀྱིས་སྐྱེ་བར་རིགས་པ་མིན་པས། ཁྱོད་ཀྱི་རང་བཞིན་གྱིས་སྐྱེ་བ་ཚད་མ་གང་གིས་འགྲུབ་པར་འགྱུར་ཏེ་མི་འགྱུར་རོ། ། དེའི་ཕྱིར་རང་གི་མཚན་ཉིད་ཀྱིས་སྐྱེ་བ་ནི་བདེན་པ་གཉིས་ཆར་དུ་ཡང་ཡོད་པ་མ་ཡིན་ནོ་ཞེས་མི་འདོད་བཞིན་དུ་ཡང་གདོན་མི་ཟ་བར་ཁས་བླང་བར་བྱའོ། །སྐབས་འདིའི་ཕྱོགས་སྔ་སྨྲ་བ་ནི་རང་རྒྱུད་པ་ཡིན་ཏེ། རྣམ་བཤད་ལས། དེ་འདྲ་བ་དེ་འགོག་པའི་ཚེ་དབུ་མ་པ་ཁ་ཅིག་ཕྱོགས་སྔར་བྱས་པ་ནི་སྔར་བཤད་པ་དང་། ཚིག་གསལ་ལས་ཀྱང་། འདི་ནི་དེ་ཁོ་ན་ལྟར་གདོན་མི་ཟ་བར་ཁས་བླང་བར་བྱ་སྟེ། དེ་ལྟ་མ་ཡིན་ན་ཀུན་རྫོབ་འཐད་པ་དང་མི་ལྡན་པ་མ་ཡིན་ནམ། དེས་ན་འདི་དེ་ཁོ་ན་ཉིད་དུ་འགྱུར་གྱི་ཀུན་རྫོབ་ཏུ་མི་འགྱུར་རོ། །ཞེས་ཐ་སྙད་བཏགས་པ་ཙམ་གྱིས་མི་ཆོག་པར་བཏགས་དོན་བཙལ་བའི་དཔྱད་པ་བྱས་ནས་ཐ་སྙད་པའི་དོན་འཇོག་པ་བཀག་པ་ན། དེ་ལྟ་ན་དོན་དམ་པར་ཡོད་པར་འགྱུར་བ། གཟུགས་སོགས་ཀུན་རྫོབ་པར་མི་འགྱུར་ཞེས་གཟུགས་སོགས་དོན་དམ་དུ་གྲུབ་པར་ཁས་མི་ལེན་པ་དང་། ཀུན་རྫོབ་པར་འཇོག་པ་ཅིག་ལ་འཕེན་ལ། དེ་ཡང་དངོས་པོར་སྨྲ་བ་ལ་མེད་པས་དབུ་མ་རང་རྒྱུད་པ་ཡིན་པར་ཤིན་ཏུ་གསལ་ལོ། །ཞེས་གསུངས་པའི་ཕྱིར། དཔེ་ཕལ་ཆེར་ལས་ཀུན་རྫོབ་འཐད་པ་དང་ལྡན་པ་མ་ཡིན་ནམ་ཞེས་འབྱུང་ཡང་། འཐད་པ་དང་མི་ལྡན་པ་མ་ཡིན་ནམ་ཞེས་པ་ནི་ཡི་གེ་དག་པ་ཡིན་ནམ་སྙམ་སྟེ། ཀུན་རྫོབ་དེ་ཁོ་ན་ཉིད་ལ་དཔྱོད་པའི་རིགས་པས་དཔྱད་མི་བཟོད་པ་མ་ཡིན་ནམ་ཞེས་པའི་དོན་ཡིན་པའི་ཕྱིར་རོ། །གཉིས་པ་ནི། དངོས་པོ་སྟོང་པ་གཟུགས་བརྙན་ལ་སོགས་པ། །ཞེས་པ་ནས། སྟོང་ཉིད་དག་ལས་རབ་ཏུ་སྐྱེ་བར་འགྱུར། །ཞེས་ཚིགས་བཅད་ཕྱེད་དང་གཉིས་བྱུང་། གལ་ཏེ་རང་བཞིན་གྱིས་སྐྱེ་བ་བདེན་པ་གཉིས་ཆར་དུ་ཡང་མེད་ན་གཟུགས་སོགས་མེད་པར་འགྱུར་ལ། དེ་ལྟ་ན་གཟུགས་སོགས་མིག་ཤེས་སོགས་ལ་མི་སྣང་བར་འགྱུར་ཏེ། དེ་ལྟ་མ་ཡིན་ན་རི་བོང་གི་རྭ་སོགས་ཀྱང་མིག་ཤེས་སོགས་ལ་སྣང་བར་འགྱུར་ཏེ། རྒྱུ་མཚན་མཚུངས་པའི་ཕྱིར་རོ་ཞེ་ན། དེའི་ལན་བཤད་པ། དངོས་པ་སྟོང་པ་སྟེ་བརྫུན་པ་གཟུགས་བརྙན་དང་ལ་སོགས་པས་སྒྲ་བརྙན་ལ་སོགས་པ་རྣམས། མེ་ལོང་དང་བྱད་བཞིན་དང་། བྲག་ཕུག་དང་སྒྲ་ཕྱུང་བ་སོགས་ཀྱི་རྒྱུ་རྐྱེན་གྱིས་ཚོགས་པ་ལ་ལྟོས་པ་སྟེ་བརྟེན་ནས་སྐྱེ་བ་འཇིག་རྟེན་ན་ཡང་མ་གྲགས་པ་ཡང་མིན་པ་སྟེ་གྲགས་སོ། །ཇི་ལྟར་འཇིག་རྟེན་ལ་གྲགས་པ་དེར་ནི་གཟུགས་བརྙན་ལ་སོགས་པ་སྟོང་པ་སྟེ་བརྫུན་པ་ལས་མིག་ལ་སོགས་པའི་ཤེས་པ་གཟུགས་བརྙན་ལ་སོགས་པ་སྟེ་དེ་ཡི་རྣམ་པ་ཅན་སྐྱེ་བར་འགྱུར་བ་ལྟར། བརྫུན་པའི་གཟུགས་བརྙན་ལས་བརྫུན་པའི་རྣམ་པ་ཅན་གྱི་ཤེས་པ་སྐྱེ་བ་དེ་བཞིན་དུ། དངོས་པོ་ཐམས་ཅད་རང་གི་མཚན་ཉིད་ཀྱིས་གྲུབ་པས་སྟོང་ན་ཡང་། དེས་སྟོང་པའི་རྒྱུ་དག་ལས་དེས་སྟོང་པའི་འབྲས་བུ་རབ་ཏུ་སྐྱེ་བར་འགྱུར་རོ། ། འདིར་གཟུགས་བརྙན་ལས་དེ་འཛིན་པའི་མིག་ཤེས་སྐྱེ་བར་གསུངས་པས། གཟུགས་བརྙན་ཕྱི་རོལ་གྱི་དོན་དང་གཟུུགས་ཀྱི་སྐྱེ་མཆེད་དུ་བཞེད་པ་ཡིན་ལ། ཟླ་གཉིས་སུ་སྣང་བ་དང་སྐྲ་ཤད་དུ་སྣང་བ་དང་སྒྱུ་མའི་རྟ་གླང་སོགས་གཟུགས་ཀྱི་སྐྱེ་མཆེད་དང་། སྒྲ་བརྙན་སྒྲའི་སྐྱེ་མཆེད་དུ་ཤེས་པར་བྱ་སྟེ། ལུགས་དམ་པ་འདིའི་རྣམ་གཞག་ཐུན་མོང་མིན་པར་གསུངས་སོ། །ལྔ་པ་ལ་གཉིས། རྟག་ཆད་ཀྱི་ལྟ་བ་སྤང་སླ་བའི་ཡོན་ཏན་དང་། ལས་འབྲས་ཀྱི་འབྲེལ་བ་ཆེས་འཐད་པའི་ཡོན་ཏན་ནོ། །དང་པོ་ནི། བདེན་པ་གཉིས་སུའང་རང་བཞིན་མེད་པའི་ཕྱིར། །དེ་དག་རྟག་པ་མ་ཡིན་ཆད་པའང་མིན། ཞེས་བྱུང་། དོན་དམ་པ་དང་ཀུན་རྫོབ་བདེན་པ་གཉིས་ཆར་དུའང་རང་བཞིན་གྱིས་གྲུབ་པ་མེད་པའི་ཕྱིར། གཟུགས་སོགས་དེ་དག་རང་བཞིན་གྱིས་གྲུབ་པའི་རྟག་པ་མ་ཡིན་ལ། སྐད་ཅིག་གཉིས་པར་རྒྱུན་ཆད་པར་འགྱུར་བའི་ཆད་པའང་མིན་ཏེ། གང་ཕྱིར་མྱུ་གུ་ས་བོན་ལས་གཞན་མིན། །ཞེས་སོགས་ཀྱི་སྐབས་སུ་བཤད་པ་ལྟར་རོ། ། རང་གི་མཚན་ཉིད་ཀྱིས་གྲུབ་པ་དོན་དམ་དུ་བཀག་ཀྱང་ཀུན་རྫོབ་ཏུ་མ་བཀག་ན། ཤིན་ཏུ་ཕྲ་བའི་རྟག་ཆད་ཀྱི་མཐར་ལྟུང་བར་འགྱུར་ལ། དེ་ཀུན་རྫོབ་ཏུ་ཡོད་པ་ཁེགས་ན་དོན་དམ་ལ་ལྟོས་པའི་རྟག་ཆད་ཀྱི་ལྟ་བར་མི་ལྟུང་བར་མ་ཟད། ཀུན་རྫོབ་ལ་ལྟོས་ནས་རྟག་ཆད་ཀྱི་ལྟ་བའི་དྲི་མས་མི་གོས་པས་ན། རྟག་ཆད་ཀྱི་ལྟ་བ་སྤོང་སླ་བའི་ཡོན་ཏན་ཡོད་པར་གསུངས་སོ། ། གཉིས་པ་ལ་གསུམ། རང་བཞིན་གྱིས་གྲུབ་པ་མི་འདོད་པ་ལ་ཀུན་གཞི་སོགས་ཁས་བླང་མི་དགོས་པར་བསྟན་པ། ལས་འགགས་པ་ལས་འབྲས་བུ་འབྱུང་བའི་དཔེ་བསྟན་པ། དེ་ལྟར་བསྟན་པ་ལ་རྩོད་པ་སྤང་བའོ། །དང་པོ་ནི། གང་ཕྱིར་རང་བཞིན་གྱིས་དེ་མི་འགག་པ། །ཞེས་པ་ནས། འབྲས་བུ་ཡང་དག་འབྱུང་བར་རིག་པར་གྱིས། །ཞེས་ཚིགས་བཅད་གཅིག་བྱུང་། སྐབས་འདིའི་མཚམས་སྦྱོར་གྱི་གཞུང་ལས་འཕྲོས་ཏེ་ཐལ་འགྱུར་བའི་འདོད་ཚུལ་ཐུན་མོང་མ་ཡིན་པ་བཤད་པ་ནི། ཚོགས་དྲུག་ལས་ངོ་བོ་ཐ་དད་པའི་ཀུན་གཞི་རྣམ་ཤེས་དང་། རང་རིག་འགོག་ཚུལ་ཐུན་མོང་མ་ཡིན་པ་དང་། རང་རྒྱུད་ཁས་མི་ལེན་པ་དང་། ཤེས་པ་བཞིན་དུ་ཕྱི་དོན་ཡང་ཁས་བླང་དགོས་པ་དང་། ཉན་རང་གིས་ཆོས་རྣམས་རང་བཞིན་མེད་པར་རྟོགས་པ་དང་། ཆོས་ཀྱི་བདག་འཛིན་ཉོན་སྒྲིབ་ཡིན་པ་དང་། ཞིག་པ་དངོས་པོར་འཇོག་པ་དང་། དེའི་རྒྱུ་མཚན་གྱིས་དུས་གསུམ་འཇོག་ཚུལ་ཐུན་མོང་མ་ཡིན་པ་སོགས་ཡིན་པར་རྣམ་བཤད་ལས་གསུངས་ཤིང་། དཀའ་གནད་བརྒྱད་ཀྱི་ཟིན་བྲིས་ལས་འདིའི་ཐ་མ་གཉིས་མ་བགྲང་བར། རང་མཚན་ཁས་མི་ལེན་པ་དང་། སངས་རྒྱས་ཀྱི་ཇི་སྙེད་པ་མཁྱེན་ཚུལ་ཐུན་མོང་མ་ཡིན་པ་བསྣན་ནས་བརྒྱད་དུ་བཤད་དོ། ། ཆོས་རྣམས་རང་བཞིན་གྱིས་མེད་པར་འདོད་པའི་ཕྱོགས་ལ། ཀུན་གཞི་སོགས་ཁས་མ་བླངས་ཀྱང་ལས་འབྲས་ཀྱི་འབྲེལ་བ་འཐད་ཚུལ་ཇི་ལྟར་ཡིན་ཞེ་ན། སྔར་བསགས་པའི་དགེ་མི་དགེའི་ལས་ཀྱིས་རིང་དུ་ལོན་ནས་བདེ་སྡུག་སོགས་ཀྱི་འབྲས་བུ་སྐྱེད་པ་ནི་རང་སྡེ་གོང་འོག་ཐམས་ཅད་འདོད་ལ། དེ་ལ་རྩ་ཤེ་ལས། གལ་ཏེ་སྨིན་པའི་དུས་བར་དུ། །གནས་ན་ལས་དེ་རྟག་པར་འགྱུར། །གལ་ཏེ་འགགས་ན་འགགས་འགྱུར་བས། འབྲས་བུ་ཇི་ལྟར་སྐྱེད་པར་འགྱུར། །ཞེས་པ་ལྟར། ལས་དེ་འབྲས་བུ་འབྱིན་པའི་སྔ་ལོག་བར་དུ་གནས་ན་རྟག་པར་འགྱུར་ལ། རྟག་པས་དོན་བྱེད་པར་མི་ནུས་པས་ལས་ལས་འབྲས་བུ་འབྱུང་བའི་འབྲེལ་བ་མི་འཐད་དོ། །ལས་དེ་བྱས་པའི་སྐད་ཅིག་གཉིས་པར་ཞིག་ན་ནི། མཚམས་དེ་ནས་ལས་དེ་མེད་ལ། ལས་ཞིག་པ་ཡང་དངོས་པོར་མེད་པས་ལས་ཀྱིས་འབྲས་བུ་ཇི་ལྟར་སྐྱེད་པར་འགྱུར་ཞེས་བརྩད་པའི་ལན་དུ། འགག་ཁ་མའི་ལས་ཀྱི་ནུས་པ་གཞག་པར་བྱ་བའི་ཕྱིར་སེམས་ཙམ་པ་ཁ་ཅིག་ཀུན་གཞི་རྣམ་ཤེས་དང་། ཁ་ཆེ་བ་ལས་གཞན་པའི་བྱེ་སྨྲ་ཁ་ཅིག་བུ་ལོན་གྱི་དཔང་རྒྱ་དང་འདྲ་བའི་ཆུད་མི་ཟ་བ་དང་། བྱེ་སྨྲའི་ནང་ཚན་ཁ་ཅིག་ལས་ཀྱི་ཐོབ་པ་དང་། མདོ་སྡེ་པ་དང་ཁ་ཆེ་བྱེ་སྨྲས་ལས་ཀྱི་བག་ཆགས་ཀྱིས་བསྒོས་པའི་རྣམ་ཤེས་ཀྱི་རྒྱུན་རྟོག་པར་བྱེད་དོ། ། ཐལ་འགྱུར་བ་གང་གི་ལྟར་ན། ལས་རང་གི་བདག་ཉིད་ཀྱིས་མ་སྐྱེས་པ་དེའི་ལྟར་ན་ནི། གང་གི་ཕྱིར་ལས་དེ་རང་བཞིན་གྱིས་དེ་མི་འགག་པ་རང་བཞིན་གྱིས་མ་འགགས་པ་ལས་ཀྱང་འབྲས་བུ་འབྱུང་བ་མི་འགལ་བ་དེའི་ཕྱིར་ཀུན་གཞི་སོགས་ཁས་མ་བླངས་ཀྱང་། ལས་ལས་འབྲས་བུ་འདི་འབྱུང་བར་ནུས་པའི་ཕྱིར། སེམས་ཅན་གྱི་རྒྱུད་ལ་ལར་ལས་གཉིས་བྱས་པ་འགགས་ནས་ཡུན་རིང་པོ་ལོན་པ་ལས་ཀྱང་། ལས་ལས་འབྲས་བུ་ཡང་དག་པ་སྟེ་རྒྱུ་ལས་འབྲས་བུ་མི་འཁྲུལ་བར་འབྱུང་བར་རིག་པར་གྱིས་ཤིག །འདི་ནི་རང་བཞིན་གྱིས་མི་འགག་པའི་རྒྱུ་མཚན་གྱིས་ལས་ཞིག་པའི་ཞིག་པ་ལས་ཕྱིས་ཀྱི་འབྲས་བུ་འབྱུང་བར་གསུངས་ཏེ། རང་བཞིན་གྱིས་མ་གྲུབ་པར་འདོད་པའི་ཕྱོགས་ལ་ཞིག་པ་དངོས་པོར་གྲུབ་པའི་གནད་ཀྱིས་ཡིན་ནོ། ། རང་བཞིན་གྱིས་ཡོད་པར་འདོད་མཁན་གྱིས། མྱུ་གུ་ཞིག་པ་དེ་དངོས་པོ་མ་ཡིན་ཏེ། ཞིག་རྒྱུའི་དངོས་པོ་དང་། དེ་དང་རིགས་མཐུན་པའི་དངོས་པོ་གཞན་གང་ཡང་དེའི་མཚན་གཞིར་མི་རུང་བའི་ཕྱིར་ཟེར། དེ་ལ་ཐལ་འགྱུར་བས། ཞིག་པ་ནི་ཞིག་རྒྱུའི་དངོས་པོ་དང་། དེ་དང་རིགས་མཐུན་པའི་དངོས་པོ་གཞན་གང་ཡང་མིན་ཀྱང་། ཞིག་རྒྱུའི་དངོས་པོ་ལ་བརྟེན་ནས་སྐྱེས་པའི་ཕྱིར་དངོས་པོ་ཡིན་ཏེ། དཔེར་ན་ཉེར་སྦས་ཀྱི་ཕུང་པོ་ལྔ་རེ་རེ་བ་དང་། དེ་དག་ཚོགས་པ་དང་། དེ་དག་ལས་ངོ་བོ་ཐ་དད་པའི་དངོས་པོ་གཞན་གང་ཡང་ཉེར་སྦས་ཀྱི་མཚན་གཞིར་མི་རུང་ཡང་། རང་གི་ཕུང་པོ་ལ་བརྟེན་ནས་ཉེར་སྦས་སུ་བཏགས་པ་དངོས་པོ་ཡིན་པར་མི་འགལ་བ་བཞིན་ནོ་ཞེས་བཞེད་དོ། །འདིར་ཞིག་པ་རྒྱུ་མེད་དུ་འདོད་པ་དགག་པ་ལ་གཉིས། ཚིག་གསལ་ལས་འབྱུང་བ་དང་། རིགས་པ་དྲུག་ཅུ་བའི་འགྲེལ་པ་ལས་འབྱུང་བའོ། ། དང་པོ་ནི། ཚིག་གསལ་ལས། གང་ཞིག་འཇིག་པ་རྒྱུ་མེད་པ་ཉིད་དུ་ཁས་བླངས་ནས་འདུས་བྱས་རྣམས་སྐད་ཅིག་མ་ཉིད་དུ་སྨྲ་བ་དེའི་ལྟར་ན། ནམ་མཁའི་མེ་ཏོག་ལྟར་རྒྱུ་མེད་པས་འཇིག་པ་མེད་པའི་ཕྱིར། དངོས་པོ་རྣམས་སྐད་ཅིག་མ་ཉིད་དང་འཇིག་པ་དང་བྲལ་བ་རྣམས་འདུས་བྱས་ཉིད་དུའང་གྲུབ་པར་ག་ལ་འགྱུར། དེའི་ཕྱིར་དེའི་ཐམས་ཅད་མི་འགྲིག་པ་ཉིད་དུ་འགྱུར་རོ། །ཞེས་གསུངས། དེའི་ཕྱོགས་སྔ་སྨྲ་བ་ནི། དངོས་པོ་འཇིག་པ་ནི་དངོས་པོ་དེའི་རྒྱུ་ལས་སྐྱེ་བས་རྒྱུ་ཡོད་ཀྱང་དེ་ལས་གཞན་ཕྱིས་འབྱུང་གི་རྒྱུ་མེད་པར་འདོད་ལ། དངོས་པོ་ཞིག་པ་ནི་དངོས་མེད་ཡིན་པས་རྒྱུ་གཏན་མེད་དུ་སྨྲ་ཞིང་། ཞིག་འཇིག་འགལ་བར་འདོད་དོ། ། ལུགས་འདིར་ཞིག་པ་ཡང་འཇིག་པ་ཡིན་པས་ཞིག་འཇིག་མི་འགལ་བར་འདོད་པའི་རྒྱུ་མཚན་གྱིས། ཚིག་གསལ་ལས་འཇིག་པ་ཞེས་གསུངས་ཀྱང་། ཞིག་པ་རྒྱུ་མེད་དུ་འདོད་པ་འགོག་པ་ཡིན་ལ། འགོག་ཚུལ་ནི། དངོས་པོ་རྣམས་ཆོས་ཅན། སྐད་ཅིག་མ་མ་ཡིན་པར་ཐལ། ཁྱོད་སྐད་ཅིག་གིས་འཇིག་པ་མེད་པའི་ཕྱིར་ཏེ། དངོས་པོ་འཇིག་པ་ལ་རྒྱུ་མེད་པའི་ཕྱིར་ཏེ། དངོས་པོ་ཞིག་པ་ལ་རྒྱུ་མེད་པའི་ཕྱིར། ཁྱབ་སྟེ། དུས་གཉིས་པར་མ་བསྡད་པ་ལ་རྒྱུ་མེད་ན་དུས་གཉིས་པར་མི་སྡོད་པ་ལ་ཡང་རྒྱུ་མེད་དགོས་པའི་ཕྱིར་ཏེ། དངོས་པོ་ཞིག་མ་ཞིག་གཉིས་རྒྱུས་སྐྱེད་མི་སྐྱེད་མཚུངས་པའི་ཕྱིར་ཏེ། རྟགས་སྒྲུབ་ཚུལ་འཆད་བར་འགྱུར་བ་ལྟར་ཡིན་པའི་ཕྱིར། རྩ་བར་འདོད་ན། དངོས་པོ་རྣམས་ཆོས་ཅན། འདུས་བྱས་སུ་མི་འགྲུབ་པའམ། འདུས་བྱས་སྐད་ཅིག་མར་སྨྲ་བ་མི་འཐད་པར་ཐལ། འདོད་པའི་ཕྱིར། དེ་ནི་རིགས་པས་འགོག་པ་ཡིན་ལ། ལུང་གིས་འགོག་པ་ནི། དངོས་པོ་ཞིག་པ་ལ་རྒྱུ་ཡོད་དེ། སྐྱེ་བའི་རྐྱེན་གྱིས་རྒ་ཤི་ཞེས་སེམས་ཅན་ཤི་བ་རྒྱུས་བསྐྱེད་པར་གསུངས་པའི་ཕྱིར། ཁྱབ་སྟེ། སེམས་ཅན་ཤི་བ་ནི་སེམས་ཅན་དེ་ཞིག་པ་ཡིན་པའི་ཕྱིར་རོ། ། གཞན་ཡང་། སྔོན་པོ་ཞིག་པ་ལ་རྒྱུ་ཡོད་པར་ཐལ། སྔོན་པོའི་འཇིག་པའི་བྱ་བ་ལ་རྒྱུ་ཡོད་པ་གང་ཞིག་སྔོན་པོའི་འཇིག་པའི་བྱ་བ་ལ་ནི་རང་གི་དུས་གཉིས་པར་ཞིག་པ་ཡང་ཡོད་པའི་ཕྱིར། དང་པོ་གྲུབ་སྟེ། སྔོན་པོའི་སྐྱེ་འཇིག་གནས་རྒའི་བྱ་བ་བཞི་ལ་རྒྱུ་ཡོད་པའི་ཕྱིར་ཏེ། དེ་བཞི་འདུ་བྱེད་ཀྱི་ཕུང་པོ་ཡིན་པའི་ཕྱིར་ཏེ། འདུས་བྱས་ཀྱི་མཚན་ཉིད་བཞི་འདུ་བྱེད་ཀྱི་ཕུང་པོའི་ནང་དུ་འདུ་བར་གསུངས་པའི་ཕྱིར། ཁྱབ་སྟེ། འདུ་བྱས་ཀྱི་མཚན་ཉིད་བཞི་ནི་བྱེ་སྨྲས་བྱེད་པ་པོ་ལ་སྦྱར་ཞིང་། མཚན་གཞི་ལས་རྫས་ལོགས་སུ་གྲུབ་པར་འདོད་ལ། མདོ་སྡེ་པ་ཡན་ཆད་ཀྱིས་བྱ་བ་ལ་སྦྱར་ཞིང་། མཚན་གཞི་འདུས་བྱས་ལས་བརྟགས་པའི་བཏགས་ཡོད་དུ་འདོད་པའི་ཁྱད་པར་ཡོད་པའི་ཕྱིར། དེ་དག་ཤེས་པར་འདོད་ན་མཛོད་གནས་གཉིས་པའི་འགྲེལ་པ་འགྲེལ་བཤད་དང་། ཁོ་བོས་བྲིས་པའི་གྲུབ་མཐའི་ཟུར་མཆན་དུ་བལྟ་བར་བྱའོ། ། རྩ་རྟགས་གཉིས་པ་གྲུབ་སྟེ། སྔོན་པོ་ཞིག་པ་ནི་སྔོན་པོའི་འཇིག་པའི་བྱ་བ་ཡིན་པའི་ཕྱིར་ཏེ། རྩ་ཤེའི་ཊཱིཀ་ཆེན་ལས། སྔོན་པོའི་འཇིག་པའི་བྱ་བ་ཡིན་པའི་ཞིག་པ་བཞག་དགོས་པའི་རྒྱུ་མཚན་ནི། སྔོན་པོ་རང་དུས་ཀྱི་མ་ཞིག་པ་དང་དུས་གཉིས་པར་ཞིག་པ་གཉིས་དངོས་པོ་ཡིན་མིན་མཚུངས་པར་སྟོན་པས་དེ་ལྟ་ན་དེའི་ཞིག་པ་ཡང་དེའི་མི་རྟག་པར་འགྱུར་བས་སོ། །ཞེས་གསུངས་པའི་ཕྱིར། ཁྱབ་སྟེ། སྔོན་པོའི་ཞིག་པ་དངོས་པོ་ཡིན་ན་དེ་ཉིད་སྔོན་པོའི་མི་རྟག་པར་འགྱུར་དགོས་ལ། སྔོན་པོའི་འཇིག་པ་དང་སྔོན་པོའི་མི་རྟག་པ་ཞེས་པ་དོན་ལ་ཁྱད་པར་མེད་ཅིང་། སྔོན་པོའི་འཇིག་པ་ཞེས་པ་ནི་དེའི་འཇིག་པའི་བྱ་བ་ལ་བྱེད་པར་མདོ་སྡེ་པ་ཡན་ཆད་འདོད་པ་མཐུན་པར་སྔར་བཤད་ཟིན་པའི་ཕྱིར་རོ། །འདུས་བྱས་ཀྱི་མཚན་ཉིད་བཞི་འདུ་བྱེད་ཀྱི་ཕུང་པོར་འདུ་བར་གསུངས་པ་དེ། ཡིག་ཆར་ཞིག་པ་དངོས་པོར་རིགས་པས་སྒྲུབ་པའི་སྐབས་སུ་བཤད་ཀྱང་། རྩ་ཤེའི་ཊཱིཀ་ཆེན་ལས་ཞིག་པ་རྒྱུ་མེད་དུ་འདོད་པ་ལུང་གིས་འགོག་པ་ཡིན་པར་གསུངས་པ་ནི་ཚིག་གསལ་གྱི་དགོངས་པའོ། ། དངོས་པོ་རྣམས་དུས་གཉིས་པར་མ་བསྡད་པའི་ཞིག་པ་རྒྱུ་ལ་རག་མ་ལས་ན། དུས་གཉིས་པར་མི་སྡོད་པའི་འཇིག་པ་རྒྱུ་ལ་རག་ལས་པ་འགལ་ཏེ། དཔེར་ན་མི་འགའ་ཞིག་ཐག་རིང་བར་མྱུར་དུ་འགྲོ་བ་ནི་རྟ་ལ་རག་ལས་ན། ཐག་རིང་པོ་དེར་མྱུར་དུ་ཕྱིན་པ་ནི་རྟ་ལ་རག་མ་ལས་པ་འགལ་བ་བཞིན་ནོ། །ཞིག་པ་རྒྱུ་ལ་མི་ལྟོས་ན་འཇིག་པ་རྒྱུ་ལ་ལྟོས་པ་འགལ་བས། ཕྱོགས་སྔ་མའི་ལུགས་ལ་དངོས་པོ་རྣམས་སྐད་ཅིག་མར་ཡང་སྒྲུབ་དཀའ་ཞིང་། ལུགས་འདིར་ཞིག་པ་དེ་ཞིག་རྒྱུའི་དངོས་པོ་སྐྱེས་པ་ཙམ་ལ་ལྟོས་ཀྱི་གཞན་ལ་ལྟོས་མི་དགོས་པས། དངོས་པོ་རྣམས་འཇིག་པ་ཡིན་པར་ཡང་སྒྲུབ་སླ་བ་ཡིན་ཏེ། རྩ་ཤེའི་ཊཱིཀ་ཆེན་ལས་སྐྱེ་བའི་རྐྱེན་གྱི་རྒ་ཤི་ཞེས་གསུངས་པའི་རིགས་པས་དུས་གཉིས་པར་ཞིག་པ་དེ་དུས་དང་པོར་སྐྱེས་པ་ཙམ་ལ་ལྟོས་ཀྱི་གཞན་ལ་ལྟོས་མི་དགོས་པས། དངོས་པོ་རྣམས་དུས་གཉིས་པར་མི་སྡོད་པའི་སྐད་ཅིག་མར་འཇིག་པ་ཡང་སྒྲུབ་སླ་སྟེ། དེས་ན་ཕྱོགས་འདི་ལ་དེ་ཐམས་ཅད་ལེགས་པར་གནས་པར་འགྱུར་རོ། །ཞེས་གསུངས་པའི་ཕྱིར་རོ། །ཞིག་མ་ཞིག་གཉིས་རྒྱུས་སྐྱེད་མི་སྐྱེད་མཚུངས་པར་སྒྲུབ་པའི་རིགས་པ་ནི། ཕྱོགས་སྔ་སྨྲ་བ་ན་རེ། མྱུ་གུ་ཞིག་པ་ནི་རྒྱུས་མི་བསྐྱེད་དེ། དངོས་མེད་ཡིན་པའི་ཕྱིར་ཟེར། འོ་ན་མྱུ་གུ་ཡང་རྒྱུས་མི་བསྐྱེད་པར་ཐལ། སྐྱེས་ཟིན་པའི་ཕྱིར་ཏེ། སྐྱེས་ཟིན་སླར་ཡང་བསྐྱེད་དུ་མེད་པའི་ཕྱིར་རོ། ། ཁོ་ན་རེ། མྱུ་གུ་སྐྱེས་ཟིན་པས་ད་གཟོད་རྒྱུས་མི་བསྐྱེད་ཀྱང་། མྱུ་གུ་སྐྱེས་པ་ནི་རྒྱུས་བསྐྱེད་པས་མྱུ་གུ་ལ་རྒྱུ་ཡོད་དོ་ཞེ་ན། ཁོ་བོ་ཅག་ཀྱང་མྱུ་གུ་ཞིག་ཟིན་པ་ད་གཟོད་རྒྱུས་བསྐྱེད་པར་མི་འདོད་ཀྱི། མྱུ་གུ་ཞིག་པ་ནི་རྒྱུས་བསྐྱེད་པས་ཞིག་པ་ལ་རྒྱུ་ཡོད་དོ། །ཁོ་ན་རེ། མྱུ་གུ་ཞིག་པ་ཆོས་ཅན། དངོས་པོ་ཡིན་པར་ཐལ། རྒྱུས་བསྐྱེད་པའི་ཕྱིར་ཞེ་ན། འདོད་པ་ཡིན་ཏེ། དེ་ནི་རང་གི་ངོ་བོ་ལ་ལྟོས་ནས་དངོས་པོ་ཡིན་ལ་མྱུ་གུ་ལ་ལྟོས་ནས་དངོས་མེད་ཡིན་པའི་ཕྱིར་རོ། ། སྔར་མེད་ཕྱིས་འབྱུང་གི་རིགས་པ་ནི། ཊཱིཀ་ཆེན་ལས། གཞན་ཡང་སྔར་ས་བོན་གྱི་དུས་ན་མེད་ལ་ཕྱིས་ཡོད་པས་མྱུ་གུའི་སྐྱེ་བ་རྒྱུ་དང་བཅས་པ་ཡིན་པ་དེ་བཞིན་དུ། མྱུ་གུའི་ཞིག་པ་ཡང་སྔར་མྱུ་གུའི་དུས་ན་མེད་ལ་ཕྱིས་ཡོད་པའི་ཕྱིར་རྒྱུ་ཡོད་དོ།། ཞེས་གསུངས་པ་ལྟར་ཡིན་ལ། འདི་ལ་ཁ་ཅིག་ན་རེ། །རིགས་པ་འདིས་ཞིག་པ་རྒྱུ་དང་བཅས་པར་སྒྲུབ་མི་ནུས་ཏེ། མྱུ་གུའི་དུས་ན་མེད་ལ་ཕྱིས་ཡོད་ན་རྒྱུ་དང་བཅས་པས་མ་ཁྱབ་པའི་ཕྱིར་ཏེ། སྔར་མེད་ལ་ཕྱིས་ཡོད་ན་འདུས་བྱས་ཡིན་པས་མ་ཁྱབ་པའི་ཕྱིར་ཏེ། མཐོང་སྤང་སྤངས་པའི་འགོག་བདེན་ནི་མཐོང་སྤང་མ་ཟད་བར་དུ་མེད་ལ་ཟད་པའི་དུས་སུ་ཡོད་ཀྱང་རྟག་པ་ཡིན་པའི་ཕྱིར་ཞེས་ཟེར་ན། དེ་ནི་རྒྱུ་དང་བཅས་ཏེ། སྔར་མེད་ལ་ཕྱིས་ཡོད་པའི་ཕྱིར་ཞེས་པ་ཙམ་མ་ཡིན་ཏེ། འོ་ན་ཅི་ཞེ་ན། མྱུ་གུའི་ཞིག་པ་ཆོས་ཅན། རྒྱུ་དང་བཅས་པ་ཡིན་ཏེ། ས་བོན་གྱི་དུས་ན་མྱུ་གུའི་སྐྱེ་བ་མེད་ཚུལ་ལྟར་དུ་སྔར་མེད་ལ། མྱུ་གུའི་སྐྱེ་བ་ཕྱིས་ཡོད་པར་འགྱུར་ཚུལ་ལྟར་དུ་ཕྱིས་ཡོད་པར་འགྱུར་བའི་ཕྱིར་ཞེས་པ་ཡིན་པའི་ཕྱིར་ཏེ། ས་བོན་གྱི་དུས་ན་མྱུ་གུ་དང་མྱུ་གུའི་སྟོང་ཉིད་གཉིས་ཀ་མེད་ཀྱང་། དེ་གཉིས་ཀྱི་མེད་ཚུལ་མི་འདྲ་བའི་ཕྱིར་ཏེ། ས་བོན་གྱི་དུས་ན་མྱུ་གུ་མེད་ཀྱང་མྱུ་གུ་སྐྱེ་བཞིན་པ་ཡོད་ལ། དེས་ས་བོན་ཞིག་པའི་རྒྱུ་བྱེད་ཅིང་། ས་བོན་གྱིས་དུས་ན་མྱུ་གུའི་སྟོང་ཉིད་མེད་པར་མ་ཟད། སྟོང་ཉིད་དེ་སྐྱེད་བཞིན་པ་ཡང་མེད་པས། དེས་ས་བོན་ཞིག་པའི་རྒྱུ་བྱེད་ཚུལ་མེད་པའི་ཕྱིར་ཏེ། བཞི་བརྒྱ་པ་ལས། འབྲས་བུ་ཡིས་ནི་རྒྱུ་བཤིག་པ། །དེས་ན་མེད་པ་སྐྱེ་མི་འགྱུར།། ཞེས་རྒྱུ་འགགས་པ་འབྲས་བུ་སྐྱེ་བཞིན་པས་བྱས་པ་དང་། འབྲས་བུ་གང་ཡིན་ཀྱང་རང་སྐྱེ་བཞིན་པ་ལས་སྐྱེ་བས་མེད་པ་མི་སྐྱེ་བར་བཤད་པའི་ཕྱིར་རོ། ། དེ་བཞིན་དུ་མྱུ་གུའི་ཞིག་པ་ནི་མྱུ་གུའི་དུས་སུ་མེད་པ་ཕྱིས་ཡོད་པར་འགྱུར་བ་ནི། སྔ་དྲོའི་དུས་སུ་ཕྱི་དྲོའི་ནམ་མཁའི་མེད་པ་ཕྱིས་ཡོད་པར་འགྱུར་བ་ལྟར་དུ་སྔར་མེད་ཕྱིས་ཡོད་པར་འགྱུར་བ་མ་ཡིན་གྱི། ས་བོན་གྱི་དུས་སུ་མྱུ་གུ་མེད་པ་ཕྱིས་ཡོད་པར་འགྱུར་བ་ལྟར་དུ་སྔར་མེད་ཕྱིས་ཡོད་པར་འགྱུར་བ་ཡིན་པའི་ཕྱིར་རྒྱུ་དང་བཅས་པ་ཡིན་ནོ། །འོན་ཀྱང་རྗེའི་གསུང་དེ་ནི་དཀའ་གནས་སུ་སྣང་ཡང་། རྗེས་འཇུག་རྣམས་ཀྱིས་གསལ་དུ་བཏང་མེད་པས། ཁོ་བོས་ཅུང་ཟད་དཔྱད་པ་འདི་སྔར་གྱི་རྩོད་པའི་ལན་དུ་མ་སོང་ན་བློ་ལྡན་རྣམས་ཀྱིས་ཞིབ་ཏུ་དཔྱད་ནས་ལན་གཞན་གདབ་པར་བྱའོ། ། གཞན་ཡང་ཞིག་པ་རྒྱུ་དང་བཅས་ཏེ། ཞིག་པས་འབྲས་བུ་བསྐྱེད་པའི་ཕྱིར་ཏེ། ས་བཅུ་པ་ལས། འཆི་བ་ཡང་བྱ་བ་གཉིས་སུ་ཉེ་བར་གནས་པ་ཡིན་ཏེ། འདུ་བྱེད་འཇིག་པར་ཡང་བྱེད་པ་དང་། ཡོངས་སུ་མི་ཤེས་པ་རྒྱུན་མི་འཆད་པའི་རྒྱུ་ཡང་འབྱིན་པའོ། །ཞེས་ཞིག་པས་བྱ་བ་བྱེད་ནུས་པར་གསུངས་པའི་ཕྱིར་རོ། །གཉིས་པ་ནི། རིག་པ་དྲུག་ཅུ་པའི་འགྲེལ་པ་ལས་མར་དང་སྙིང་པོ་ཟད་པ་དེ་མར་མེ་ཤི་བའི་རྒྱུར་གསུངས་པས། རྒྱུན་གྱི་ཞིག་པ་ལ་ཡང་རྒྱུ་ཡོད་པར་བཞེད་པ་ཡིན་ནོ། ། འདི་ལ་ཕ་རོལ་པོས། མར་དང་སྡོང་བུ་ཟད་པ་དེ་མར་མེ་ཤི་བའི་རྒྱུ་མ་ཡིན་གྱི། མར་མེའི་སྐད་ཅིག་ཐ་མ་དེའི་རིགས་འདྲ་སྐྱེ་བའི་རྐྱེན་མ་ཚང་བ་ཙམ་ཡིན་ནོ་ཞེ་ན། འོ་ན་མར་དང་སྡོང་བུ་ཟད་པ་དེ་ཆོས་ཅན། མར་མེའི་སྐད་ཅིག་ཐ་མ་དེའི་རིགས་འདྲ་མ་འོངས་པའི་རྒྱུར་འདོད་རིགས་པར་ཐལ། དེའི་རིགས་འདྲ་མི་སྐྱེ་བའི་རྒྱུ་ཡིན་པའི་ཕྱིར་ཏེ། དེའི་རིགས་འདྲ་མི་སྐྱེ་བ་ནི་མར་དང་སྡོང་བུ་ཟད་པའི་དབང་གིས་ཡིན་པའི་ཕྱིར་རོ། །དེ་ལྟ་ན་མར་དང་སྡོང་བུ་ཟད་པ་ནི་མར་མེ་ཤི་བའི་རྒྱུ་ཡིན་པར་མ་ཟད། མར་མེའི་སྐད་ཅིག་ཐ་མ་དེའི་རིགས་འདྲ་མ་འོངས་པའི་རྒྱུ་ཡང་ཡིན་ནོ། །དེ་བཞིན་དུ་མྱུ་གུ་སྐྱེ་འགྱུར་རེ་ཞིག་མ་སྐྱེས་པའི་རྒྱུ་ཡང་དགུན་དུས་ཀྱི་ཞིང་ལྟ་བུ་ལ་མྱུ་གུ་སྐྱེ་བའི་རྐྱེན་སྔར་ཡོད་ཟད་ནས་མ་ཚང་བ་ལ་བཞེད་དོ། །ཕ་རོལ་པོ་ན་རེ། མར་དང་སྡོང་བུ་ཟད་པ་ཆོས་ཅན། རྒྱུ་མ་ཡིན་པར་ཐལ། མར་དང་སྡོང་བུ་ཟད་ནས་མེད་པ་ཡིན་པའི་ཕྱིར་ན་མ་ཁྱབ། འོ་ན་མར་དང་སྡོང་བུ་གཉིས་ཀྱང་རྒྱུ་མ་ཡིན་པར་ཐལ། དེ་དག་འབྲས་བུའི་དུས་ན་འགག་ནས་མེད་པའི་ཕྱིར་ཏེ། བཞི་བརྒྱ་པ་ལས། རྒྱུ་ནི་རྣམ་པར་འགྱུར་བ་ན། །གཞན་གྱི་རྒྱུ་རུ་འགྱུར་བ་སྟེ། །ཞེས་འབྲས་བུའི་དུས་ན་རྒྱུ་མེད་པར་འགྱུར་བར་གསུངས་པའི་ཕྱིར་རོ། །ཇི་སྐད་དུ་ཊཱིཀ་ཆེན་ལས། མར་དང་སྡོང་བུ་ཟད་པ་རྒྱུར་མི་རུང་བར་བརྩད་པའི་ལན་དུ། དེ་དག་མ་ཟད་པའི་ཡོད་པ་ཡང་རྒྱུར་མི་འཐད་དོ་ཞེས་མགོ་མཚུངས་མཛད་ནས། ས་བོན་ནི་ཡོད་པའི་གནས་སྐབས་ཁོ་ནར་མྱུ་གུའི་རྒྱུར་མི་རྟོགས་ཞེས་སོགས་བཤད་པའི་དོན་ནི་སྔར་བཤད་ཟིན་ཏོ། །ཞེས་དང་། སྔར་བཤད་ཚུལ་ནི་དེ་ཉིད་ལས། འབྲས་བུའི་དུས་ན་རྒྱུའི་གནས་སྐབས་མ་བཏང་ན་རྒྱུར་འདོད་པ་དེ་འབྲས་བུ་དེའི་རྒྱུར་མི་འགྱུར་བ་ལ་ས་བོན་དང་རྣམ་ཤེས་སྔ་མ་མེད་པར་མ་སོང་བར་རྒྱུར་མི་འགྱུར་ཞེས་གསུངས་པ་ཡིན། ཞེས་པ་དེ་ཡིན་པའི་ཕྱིར་རོ། ། གཞན་ཡང་དངོས་པོ་སྔར་ཡོད་ཟད་པ་རྒྱུ་ཡིན་ཏེ། རྒྱུ་དང་འབྲས་བུ་ནི་འཇིག་རྟེན་པས་མཐོང་བ་ལྟར་གཞག་དགོས་པ་གང་ཞིག །འཇིག་རྟེན་ན་ཆུ་ཟད་པས་ངའི་འབྲས་ཉེས་སོ། །ཟས་ཟད་པས་ངའི་བུ་ཤིའོ་ཞེས་ཕྱི་མ་བརླག་པ་སྔ་མ་ཟད་པས་བྱས་པར་བརྗོད་པའི་ཕྱིར་ཏེ། ཟས་དང་ཆུ་མ་ཟད་པ་བུ་འཚོ་བ་དང་འབྲས་བུ་ལེགས་པའི་རྒྱུར་བྱེད་པ་བཞིན་དུ། ཟས་དང་ཆུ་ཟད་པ་ཡང་བུ་ཤི་བ་དང་འབྲས་བུ་ཟད་པའི་རྒྱུར་འཇོག་པའི་ཕྱིར་རོ། ། ཞིག་པ་དངོས་པོ་ཡིན་པ་དེ་འཕགས་པ་ཡབ་སྲས་ཀྱི་དགོངས་པ་ཡིན་ཏེ། རྩ་ཤེས་ལས། དངོས་དང་དངོས་མེད་འདུས་བྱས་ཡིན། །ཞེས་མྱུ་གུ་སོགས་ཀྱི་དངོས་པོ་དང་། དེ་ཞིག་པ་དེའི་དངོས་པོར་མེད་པ་གཉིས་ཀ་འདུས་བྱས་ཡིན་པར་གསུངས་པ་དང་། རིག་པ་དྲུག་ཅུ་པ་ལས། རྒྱུ་ཟད་ཉིད་ལས་ཞི་བ་ནི། ཟད་ཅེས་བྱ་བར་དམིགས་པ་སྟེ། ཞེས་སྣུམ་ལྟ་བུའི་རྒྱུ་ཟད་པ་ནི་མར་མེ་ལྟ་བུའི་འབྲས་བུ་ཟད་པའི་རྒྱུར་གསུངས་པ་དང་། བཞི་བརྒྱ་པ་ལས། འབྲས་བུ་ཡིས་ནི་རྒྱུ་བཤིག་པ། །དེས་ན་མེད་པ་སྐྱེ་མི་འགྱུར། །ཞེས་འབྲས་བུ་སྐྱེ་བཞིན་པ་རྒྱུ་དང་རྒྱུ་འགག་པ་འབྲས་བུར་གསུངས་པའི་ཕྱིར་རོ། ། མཐའ་ཅུང་ཟད་དཔྱད་པ་ལ་ཁ་ཅིག་ན་རེ། མར་མེའི་སྐད་ཅིག་ཐ་མ་དེའི་རིགས་འདྲ་མ་འོངས་པའི་རྒྱུ་ཡོད་པར་བཤད་པ་མི་འཐད་དེ། མར་མེའི་སྐད་ཅིག་ཐ་མ་དེའི་རིགས་འདྲ་མ་འོངས་པ་དེ་འདུས་བྱས་མ་ཡིན་པའི་ཕྱིར་ཏེ། མར་མེའི་སྐད་ཅིག་ཐ་མ་དེའི་རིགས་འདྲ་ཕྱི་མ་མེད་པའི་ཕྱིར་ན་མ་ཁྱབ། ཁྱབ་པར་ཐལ། མེད་པ་ཡིན་ན་ཁྱོད་མ་འོངས་པ་འདུས་བྱས་མ་ཡིན་པས་ཁྱབ་པའི་ཕྱིར་ཏེ། མེད་པ་ཡིན་ན་ཁྱོད་མ་འོངས་པ་མ་འོངས་པ་མ་ཡིན་པས་ཁྱབ་པའི་ཕྱིར་ཟེར་ན། རྟགས་མ་གྲུབ་སྟེ། མར་མེ་རྒྱུན་ཆད་པ་ལས་ཕྱི་མའི་རིགས་འདྲ་མ་སྐྱེས་པ་དེ་མ་འོངས་པ་ཡིན་པར་བཤད་པ་གང་ཞིག །ཉོན་མོངས་རྒྱུན་ཆད་པ་ལས་ཕྱི་མའི་རིགས་འདྲ་མ་སྐྱེས་པ་ཡང་མ་འོངས་པ་ཡིན་པར་བཤད་པའི་ཕྱིར། དང་པོ་གྲུབ་སྟེ། རབ་བྱེད་བདུན་པའི་ཊཱིཀ་ཆེན་ལས། འདི་ལ་ཕ་རོལ་པོས་མར་དང་སྡོང་བུ་ཟད་པ་མར་མེ་ཤི་བའི་རྒྱུ་མིན་གྱི། མར་དང་སྡོང་བུ་ཟད་པ་ནི་མར་མེའི་སྐད་ཅིག་ཐ་མས་དེའི་རིགས་འདྲ་མ་འོངས་པ་སྐྱེད་པའི་རྐྱེན་མ་ཚང་བ་ཡིན་ལ། མ་འོངས་པ་ཡང་སྐྱེ་བའི་རྐྱེན་མ་ཚང་བས་མ་སྐྱེས་སོ་ཞེས་སྨྲ་བ་ལ། དེ་ལྟ་ན་རྐྱེན་མ་ཚང་བ་མ་ཡིན་ན་དེ་ངེས་པར་སྐྱེ་བས། རྐྱེན་མ་ཚང་བ་མ་འོངས་པ་མི་སྐྱེ་བའི་རྒྱུར་ཁས་བླངས་ལ། དེའི་ཕྱིར་གནས་པའི་རྒྱུ་ཟད་པས་འབྲས་བུ་གནས་པ་ཟད་པར་ཁས་བླངས་པར་འགྱུར་རོ་ཞེས་བཤད་དོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། རབ་བྱེད་ལྔ་པའི་ཊཱིཀ་ཆེན་ལས། ཉོན་མོངས་ལ་སོགས་པའི་རྒྱུ་རྐྱེན་རྒྱུན་ཆད་པ་ལས་ཕྱི་མའི་རིགས་འདྲ་མ་སྐྱེ་པ་ནི་མྱང་འདས་སུ་མི་བྱ་སྟེ། དེ་ནི་རྒྱུ་སྔ་མ་ཟད་པས་བསྐྱེད་པའི་མ་འོངས་པར་བཤད་ཟིན་པའི་ཕྱིར་རོ། །ཞེས་གསུངས་པའི་ཕྱིར་དང་། གོང་དུ་བཤད་པ་ཡང་དྲངས་མ་ཐག་པའི་གཞུང་སྔ་མ་དེར་བཤད་པ་ལ་བྱེད་པའི་ཕྱིར་རོ།། བྱས་པ་ལ་ཁོ་ན་རེ། མེད་པ་ཡིན་ན་ཁྱོད་མ་འོངས་པ་དེ་མ་འོངས་པ་མ་ཡིན་པས་ཁྱབ་པར་ཐལ། མ་འོངས་པ་ཡིན་ན་གང་མ་འོངས་པའི་གཞི་དེའི་རྒྱུ་ཡོད་ཀྱང་རྐྱེན་མ་ཚང་བའི་དབང་གིས་རེ་ཞིག་མ་སྐྱེས་པ་ཡིན་པས་ཁྱབ་པའི་ཕྱིར་ཏེ། རབ་བྱེད་བཅུ་དགུ་པའི་ཊཱིཀ་ཆེན་ལས། ད་ལྟར་བར་མ་ཕྱིན་པ་ནི་ནམ་མཁའ་དང་རི་བོང་རྭ་ལ་སོགས་པའང་ཡིན་པས་དེ་བཅད་པའི་ཕྱིར། མངོན་པ་ལས་རྒྱུ་ཡོད་ཀྱང་མ་བྱུང་བ་དང་ཞེས་གསུངས་ཏེ། དཔེར་ན་མྱུ་གུའི་རྒྱུ་ཡོད་ཀྱང་ད་དུང་མྱུ་གུར་མ་སྐྱེས་པའམ་མ་ཕྱིན་པ་ནི་མ་འོངས་པ་ཡིན་གྱི། གང་ཞིག་མ་འོངས་པའི་གཞི་དེ་ནམ་ཡང་འབྱུང་བའི་རྒྱུ་མེད་པས་མ་ཕྱིན་པ་ནི་མ་འོངས་པ་མིན་ནོ། །ཞེས་གསུངས་པའི་ཕྱིར་ན་མ་ཁྱབ་སྟེ། རྒྱུ་ཡོད་ཀྱང་མ་བྱུང་བ་ཞེས་པའི་དོན་ནི། གང་མ་འོངས་པའི་གཞི་དེའི་རྒྱུ་ཡོད་ཀྱང་ཞེས་སྦྱོར་མི་དགོས་པའི་ཕྱིར་ཏེ། མ་འོངས་པ་ལ་གང་མ་འོངས་པའི་གཞི་དེ་གཏན་ནས་མ་སྐྱེས་པའི་མ་འོངས་པ་དང་། རེ་ཞིག་མ་སྐྱེས་པའི་མ་འོངས་གཉིས་ཡོད་པ་ལས། དང་པོ་ནི་རྒྱུན་འཆད་ཁ་མའི་ཉོན་སྒྲིབ་ཀྱི་རིགས་འདྲ་མ་འོངས་པ་ལྟ་བུ་དང་། གཉིས་པ་ནི་དགུན་དུས་ཀྱི་ཞིང་སར་མྱུ་གུ་མ་འོངས་པ་ལྟ་བུ་ཡིན་ལ། དེའི་དང་པོ་ལ་ཉོན་མོངས་སྐྱེ་བའི་རྒྱུ་སྔར་ཡོད་ཀྱང་ཟད་ནས་མ་སྐྱེས་པ་ཞེས་སྦྱོར་དགོས་ཤིང་། གཉིས་པ་ལ་ནི་གང་མ་འོངས་པའི་གཞི་མྱུ་གུ་དེའི་རྒྱུ་ཡོད་ཀྱང་རེ་ཞིག་མ་སྐྱེས་པ་ཞེས་སྦྱོར་དགོས་པའི་ཁྱད་པར་ཡོད་པའི་ཕྱིར་ཏེ། གཞན་དུ་ན་ཊཱིཀ་ཆེན་གྱི་ལུང་སྔར་དྲངས་པ་དག་དང་འགལ་བར་འགྱུར་བའི་ཕྱིར་རོ། ། བྱས་པ་ལ་ཁོ་ན་རེ། འོ་ན་རི་བོང་གི་རྭ་མ་སྐྱེས་པ་ཡང་མ་འོངས་པ་ཡིན་པར་ཐལ། རྒྱུན་འཆད་ཁ་མའི་མར་མེའི་རྒྱུན་ཕྱི་མ་མ་སྐྱེས་པ་དེ་མ་འོངས་པ་ཡིན་པའི་ཕྱིར། ཁྱབ་སྟེ། དེ་གཉིས་ལ་མ་འོངས་པ་ཡིན་མིན་གྱི་ཁྱབ་པར་འཇོག་ལུགས་མེད་པའི་ཕྱིར་ཏེ། གང་མ་འོངས་པའི་གཞི་དེའི་རྒྱུ་ཡོད་མེད་ཀྱིས་མི་འབྱེད་པའི་ཕྱིར་ན་མ་ཁྱབ་སྟེ། དེ་གཉིས་ཀྱི་གང་མ་འོངས་པའི་གཞི་ལ་རྒྱུ་མེད་པར་འདྲ་ཡང་། དེ་གཉིས་ཁོ་རང་ལ་རྒྱུ་ཡོད་མེད་ཁྱད་པར་ཡོད་པའི་ཕྱིར་ཏེ། རི་བོང་གི་རྭ་མ་སྐྱེས་པའི་རྒྱུ་མེད་ལ། རྒྱུན་འཆད་ཁ་མའི་མར་མེའི་རྒྱུན་ཕྱི་མ་མ་སྐྱེས་པའི་རྒྱུ་ཡོད་པའི་ཕྱིར་ཏེ། རི་བོང་གི་རྭ་ནི་དང་པོ་ཉིད་ནས་རྒྱུ་རྐྱེན་མེད་པས་མ་སྐྱེས་པ་དང་། མར་མེ་དེའི་རྒྱུན་ཕྱི་མ་ནི་རྒྱུ་རྐྱེན་ཟད་ནས་མེད་པས་མ་སྐྱེས་པ་ཡིན་པའི་ཕྱིར། ཁྱབ་སྟེ། དང་པོ་ཉིད་ནས་རྒྱུ་རྐྱེན་མེད་པ་དེ་རྒྱུ་མ་ཡིན་ལ། རྒྱུ་རྐྱེན་ཟད་ནས་མེད་པ་དེ་རྒྱུ་ཡིན་པའི་ཕྱིར་ཏེ། དང་པོ་ཉིད་ནས་ཟས་མེད་པ་དེ་རྒྱུ་མ་ཡིན་ལ། ཟས་ཟད་ནས་མེད་པ་དེ་རྒྱུ་ཡིན་པའི་ཕྱིར་ཏེ། ཊཱིཀ་ཆེན་ལས། ཟས་དང་ཆུ་མ་ཟད་པ་བུ་འཚོ་བ་དང་འབྲས་ལེགས་པའི་རྒྱུར་བྱེད་པ་བཞིན་དུ་དེ་དག་ཟད་པ་ཡང་དེ་རྣམས་ཟད་པའི་རྒྱུར་འཇོག་པའི་ཕྱིར། ཟད་པ་མིན་པའི་དེ་དག་མེད་པ་དང་མི་འདྲ་སྟེ། དེས་འབྲས་བུའི་ཕྱོགས་ཀྱང་ཤེས་པར་བྱའོ། །ཞེས་གསུངས་པའི་ཕྱིར། འབྲས་བུའི་ཕྱོགས་ཤེས་པར་བྱེད་ཚུལ་ནི། དང་པོ་ཉིད་ནས་བུ་དང་འབྲས་མེད་པ་ནི་འབྲས་བུ་མ་ཡིན་ལ། བུ་ཤི་ནས་མེད་པ་དང་འབྲས་བརླག་ནས་མེད་པ་ནི་འབྲས་བུ་ཡིན་པའི་ཁྱད་པར་ཤེས་པ་དེ་ཡིན་ནོ། ། ཡང་ཁ་ཅིག་ན་རེ། མ་འོངས་པ་ཡིན་ན་གང་མ་འོངས་པའི་གཞི་དེ་དངོས་པོ་ཡིན་པས་ཁྱབ་པར་ཐལ། དབུ་མའི་ཡིག་ཆར། དངོས་པོ་གཞན་ཞིག་རང་ཉིད་སྐྱེད་བྱེད་ཀྱི་རྒྱུ་ཡོད་ཀྱང་རྐྱེན་མ་ཚང་བས་མ་སྐྱེས་པའི་ཆ་དེ། མ་འོངས་པའི་མཚན་ཉིད། ཅེས་གསུངས་པའི་ཕྱིར་མ་ཁྱབ་སྟེ། དེ་ནི་ཊཱིཀ་ཆེན་གྱི་གཞུང་གོང་འོག་བསྒྲིགས་ནས་ཞིབ་ཏུ་དཔྱད་པ་མ་མཛད་པར་རབ་བྱེད་བཅུ་དགུ་པའི་ཊཱིཀ་ཆེན་ཙམ་ལ་བརྟེན་པའི་བཤད་པ་ཡིན་པའི་ཕྱིར་རོ། ། ཡང་ཁ་ཅིག་ན་རེ། ཟས་མེད་པ་དང་ཆུ་མེད་པ་དག་རྒྱུ་ཡིན་པར་ཐལ། ཡིག་ཆར་དེ་ལྟར་བཤད་པའི་ཕྱིར་ན་མ་ཁྱབ་སྟེ། ཟས་དང་ཆུ་ཟད་ནས་མེད་པ་ལ་དགོངས་པའི་ཕྱིར། འདོད་མི་ནུས་སྟེ། ཟས་དང་ཆུ་ཟད་པ་རྒྱུ་ཡིན་ཀྱང་ཟས་དང་ཆུ་མེད་པ་རྒྱུ་མ་ཡིན་པར་ཊཱིཀ་ཆེན་ལས་ཤིན་ཏུ་གསལ་བར་གསུངས་པ་དེ་སྔར་དྲངས་པ་དེའི་ཕྱིར་དང་། བུམ་པ་ཞིག་པ་རྒྱུ་ཡིན་ཀྱང་བུམ་པ་མེད་པ་རྒྱུ་མ་ཡིན་པ་བཞིན་ཡིན་པའི་ཕྱིར་རོ། །ཡང་ཁ་ཅིག་ན་རེ། འདས་རྒྱུའི་དངོས་པོ་དེ་རྒྱུན་ཆད་པའི་ཞིག་པ་འདས་པ་མ་ཡིན་པར་ཐལ། ཡིག་ཆར་འདས་མ་འོངས་སུ་འཇོག་པ་ལ་གཏན་མེད་དང་གཏན་བརླག་མ་ཡིན་པ་ཞིག་དགོས་པར་གསུངས་པའི་ཕྱིར་ན་མ་ཁྱབ་སྟེ། ཡིག་ཆར་དེ་ལྟར་གསུངས་པའི་དགོངས་པ་བཙལ་བར་བྱ་དགོས་ཀྱི། ཚིག་ཟིན་ལྟར་འདོད་མི་རུང་བའི་ཕྱིར་ཏེ། མར་མེ་ཤི་བ་འདས་པ་ཡིན་པར་རིག་པ་དྲུག་ཅུ་པའི་འགྲེལ་པ་དང་རབ་བྱེད་བདུན་པའི་ཊཱིཀ་ཆེན་གཉིས་ཀར་བཤད་པའི་ཕྱིར་ཏེ། ཊཱིཀ་ཆེན་ལས། རྒྱུན་གྱི་ཞིག་པའི་རྒྱུ་ནི་རིག་པ་དྲུག་ཅུ་པའི་འགྲེལ་པ་ལས་མར་དང་སྙིང་པོ་ཟད་པ་མར་མེ་ཤི་བའི་རྒྱུར་བཤད་པ་ལྟ་བུ་རྣམས་ཡིན་ནོ། །ཞེས་གསུངས་པའི་ཕྱིར་རོ། ། བྱས་པ་ལ་ཁོ་ན་རེ། ཤེས་སྒྲིབ་རྒྱུན་ཆད་པའི་ཞིག་པ་ཆོས་ཅན། འདས་པ་ཡིན་པར་ཐལ། རྒྱུན་གྱི་ཞིག་པ་འདས་པ་ཡིན་པར་འདོད་རིགས་པའི་ཕྱིར། རྟགས་ཁས། འདོད་ན། དེ་ཆོས་ཅན། ཤེས་སྒྲིབ་འདས་པ་ཡིན་པར་ཐལ། འདས་པ་གང་ཞིག །ཁྱོད་ཀྱི་འདས་རྒྱུའི་དངོས་པོ་ལ་ཤེས་སྒྲིབ་ལས་གཞན་མི་རྙེད་པའི་ཕྱིར། འདོད་ན། དེ་ཆོས་ཅན། ཤེས་སྒྲིབ་ཡིན་པར་ཐལ། ཤེས་སྒྲིབ་འདས་པ་ཡིན་པའི་ཕྱིར་ན་མ་ཁྱབ། འདོད་མི་ནུས་ཏེ། བྱང་སེམས་རྒྱུན་མཐའ་པའི་རྒྱུད་ལ་ཁྱོད་ཡོད་པའི་ཕྱིར། ཡང་ཁོ་ན་རེ། ཤེས་སྒྲིབ་ཞིག་པ་ཤེས་སྒྲིབ་ཡིན་པར་ཐལ། ལས་ཞིག་པ་དེ་ལས་ཡིན་པའི་ཕྱིར་ཏེ། རྣམ་སྨིན་མ་ཟད་པའི་དགེ་བའི་ལས་ཞིག་པ་དགེ་བ་དང་། རྣམ་སྨིན་མ་ཟད་པའི་མི་དགེ་བའི་ལས་ཞིག་པ་མི་དགེ་བ་ཡིན་པའི་ཕྱིར་ཏེ། དེ་ལྟར་ཞིག་པའི་སྟེང་ནས་དགེ་སོགས་གསུམ་འཇོག་ལུགས་ཡོད་པར་ཡིག་ཆར་བཤད་པའི་ཕྱིར་ཟེར་ན། བཤད་ཚུལ་དེ་ནི་དཔྱད་གཞི་ཆེ་སྟེ། ཤེས་བྱེད་ཀྱི་ལུང་མི་སྣང་ལ། སྒྲུབ་བྱེད་ཀྱི་རིགས་པའང་མ་བཀོད་པའི་ཕྱིར་དང་། ལས་བྱས་པའི་སྐད་ཅིག་གཉིས་པར་ལས་དེ་རྒྱུན་ཆད་པའི་ངེས་པ་མེད་པས། མཚམས་མེད་ཀྱི་ལས་ལྟ་བུ་ལ་སྐད་ཅིག་གཉིས་པ་ནས་བཟུང་སྟེ་རྒྱུན་ཐ་དད་པའི་མཚམས་མེད་ཀྱི་ལས་གཉིས་སྐྱེ་བར་འགྱུར་བའི་ཕྱིར་དང་། ལུས་ཀྱི་ལས་ཞིག་པ་ལུས་ཀྱི་ལས་ཡིན་ན་གཟུགས་སུ་འགྱུར་ལ། མིན་ན་ལས་གསུམ་པོ་གང་རུང་མ་ཡིན་པའི་ལས་སུ་འགྱུར་བའི་ཕྱིར། འདི་ལ་ཁོ་ན་རེ། ལུས་ཀྱི་ལས་ཡིན་ན་གཟུགས་ཡིན་པས་ཁྱབ་པ་མེད་དེ། བཅུ་པ་སྲིད་པའི་ངོ་བོར་གྱུར་པའི་ལུས་ཀྱི་ལས་ཡོད་པ་གང་ཞིག །བཅུ་པ་སྲིད་པ་བག་ཆགས་ཡིན་པའི་ཕྱིར་ཟེར་ན། རྟགས་ཕྱི་མ་མ་གྲུབ་སྟེ། བཅུ་པ་སྲིད་པ་ཕུང་པོ་ལྔ་པ་ཅན་ཡིན་པའི་ཕྱིར་ཏེ། རྩ་ཤེས་ལས། སྲིད་པ་དེ་ཡང་ཕུང་པོ་ལྔ། ཞེས་པའི་ཊཱིཀ་ཆེན་ལས། ལེན་པའི་རྐྱེན་གྱིས་འབྱུང་བའི་སྲིད་པ་དེ་ཡང་ཕུང་པོ་ལྔའི་རང་བཞིན་དུ་རིག་པར་བྱ་སྟེ། ཞེས་དང་། དེ་ལ་ལུས་དང་ངག་གི་ལས་ནི་གཟུགས་ཀྱི་ཕུང་པོ་ཡིན་ལ། ཡིད་ཀྱི་ལས་ནི་ཕུང་པོ་བཞིའི་རང་བཞིན་ནོ། །ཞེས་པ་ནས། ཡིད་ཀྱི་ལས་ནི་སེམས་པ་ཡིན་མོད་ཀྱང་སེམས་པ་དང་མཚུངས་ལྡན་གྱི་སེམས་སེམས་བྱུང་གཞན་རྣམས་དེ་དང་ངོ་བོ་གཅིག་པས་ཡིད་ལས་ཕུང་པོ་བཞིའི་རང་བཞིན་དུ་བཤད་དོ། །ཞེས་གསུངས་པའི་ཕྱིར་རོ། ། ཡང་ཁོ་ན་རེ། བཅུ་པ་སྲིད་པ་བག་ཆགས་ཡིན་པར་ཐལ། ཊཱིཀ་ཆེན་ལས། ཇི་ལྟར་འགྲུབ་པར་བྱེད་ན་འདུ་བྱེད་ཀྱིས་རྣམ་ཤེས་ལ་བསྒོས་པའི་ལས་ཀྱི་བག་ཆགས་དེ་ནུས་པ་མཐུ་ཅན་དུ་བྱས་པ་ལས་ཀྱི་སྲིད་པར་བྱས་པའི་ཚུལ་གྱིས་སོ། །ཞེས་གསུངས་པའི་ཕྱིར་ཟེར་ན། ལུས་ངག་གི་ལས་ནི་བཅུ་པ་སྲིད་པའི་བར་དུ་གཟུགས་ཡིན་བཞིན་པར་འགྲོ་བ་དང་བར་སྐབས་སུ་བག་ཆགས་སུ་འགྱུར་བ་གཉིས་ཡོད་ཟེར་རམ། ཡང་ན་ལུས་ངག་གི་ལས་ནི་གཟུགས་ཡིན་བཞིན་པར་འགྲོ་ལ། ཡིད་ཀྱི་ལས་ནི་བག་ཆགས་སུ་འགྱུར་བ་ཡོད་ཟེར་རམ་དཔྱད་པར་བྱའོ། ། ཡང་ཁ་ཅིག་ན་རེ། མ་འོངས་པའི་མཚན་ཉིད་མེད་པར་ཐལ། དེའི་མཚན་ཉིད་ཡིག་ཆར་བཞག་པ་ལྟར་མི་རུང་བའི་ཕྱིར་ན་མ་ཁྱབ་སྟེ། གཞི་གཞན་ཞིག་རྒྱུ་རྐྱེན་སྔར་ཡོད་ཟད་ནས་མ་ཚང་བའི་དབང་གིས་མ་སྐྱེས་པའི་ཆ་དེ། མ་འོངས་པའི་མཚན་ཉིད་ཡིན་པའི་ཕྱིར་ཏེ། རྒྱུ་རྐྱེན་སྔར་ཡོད་པའང་གང་མ་འོངས་པའི་གཞི་དེའི་རྒྱུ་རྐྱེན་སྔར་ཡོད་པ་ལ་བྱེད་མི་དགོས་པར་བཤད་ཟིན་པའི་ཕྱིར་དང་། མྱུ་གུ་མ་འོངས་པ་ལྟ་བུ་ཡང་གང་མ་འོངས་པའི་གཞི་མྱུ་གུ་དེ་རྐྱེན་སྔར་ཡོད་ཟད་ནས་མ་ཚང་བའི་དབང་གིས་ཡུལ་དུས་འགའ་ཞིག་ཏུ་རེ་ཞིག་མ་སྐྱེས་པ་ཡིན་པའི་ཕྱིར་ཏེ། ཊཱིཀ་ཆེན་ལས། མྱུ་གུ་སྐྱེ་འགྱུར་ད་ལྟ་མ་སྐྱེས་པའི་མ་འོངས་པའི་རྒྱུ་ཡང་རྐྱེན་སྔར་ཡོད་ཟད་ནས་མ་ཚང་བ་ལ་བཞེད་དེ། ཞེས་གསུངས་པའི་ཕྱིར་དང་། དང་པོ་ནས་རྒྱུ་རྐྱེན་མ་ཚང་བའི་དབང་གིས་མ་སྐྱེས་པ་ནི་རི་བོང་གི་རྭ་ལ་སོགས་པའང་ཡིན་པས་དེ་བཅད་པའི་ཕྱིར་རྐྱེན་སྔར་ཡོད་ཟད་ནས་མ་ཚང་བ་ཞེས་བཤད་པ་ཡིན་པའི་ཕྱིར་རོ། །དེ་ལྟར་ན་དང་པོ་ནས་རྒྱུ་རྐྱེན་མ་ཚང་བ་དེ་རྒྱུ་མིན་ལ། རྒྱུ་རྐྱེན་སྔར་ཡོད་ཟད་ནས་མ་ཚང་བ་དེ་རྒྱུ་ཡིན་པར་བཞེད་པར་མངོན་ནོ། ། ཡང་ཁ་ཅིག མདོ་སེམས་རང་རྒྱུད་པའི་ལུགས་ལ། དུས་གསུམ་གང་རུང་ཡིན་ན་དུས་ཡིན་པས་ཁྱབ་ཟེར། དེ་ལ་སྐྱོན་འཕེན་པ་ཁ་ཅིག་ན་རེ། བུམ་པ་འདས་པ་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། རྟག་པ་ཡིན་པའི་ཕྱིར། ཁྱབ་སྟེ། དུས་ནི་འདུས་བྱས་ཀྱི་མིང་གི་རྣམ་གྲངས་ཡིན་པར་མཛོད་ལས་བཤད་པའི་ཕྱིར་དང་། དུས་རྟག་པར་འདོད་པ་ནི་མུ་སྟེགས་པའི་ལུགས་ཡིན་པའི་ཕྱིར་ཟེར་ན། འདི་ལ་ཞིབ་ཆ་གདོན་པར་བྱའོ། །དུས་གསུམ་གྱི་རྣམ་གཞག་གཞན་རྣམས་ཡིག་ཆར་གསལ་བར་བཤད་འདུག་པས་འདིར་མ་བྲིས་སོ། །གོང་དུ་ཡིག་ཆ་དང་མི་མཐུན་པའི་བཤད་པ་བཀོད་པ་ནི། བློ་གསལ་བ་རྣམས་དཔྱད་པ་འཇུག་ཆེད་དུ་དོགས་སློང་ཙམ་བྱས་པ་ཡིན་གྱི། མཁས་གྲུབ་དམ་པ་འཇམ་དབྱངས་བཞད་པའི་རྡོ་རྗེའི་བཤད་ཚུལ་དེ་མཐའ་གཅིག་ཏུ་མི་འཐད་ཅེས་པ་ག་ལ་ཡིན། དེའི་ཕྱིར་ཁོ་བོས་བཤད་པ་ལྟར་མི་རུང་བ་ཡིན་ན། ཡལ་བར་མི་འདོར་བར་ལུང་རིགས་དྲི་མ་མེད་པས་ཚར་གཅོད་པར་བྱོས་ཤིག་ཅེས་གཟུར་གནས་བློ་ལྡན་རྣམས་ལ་གསོལ་བ་འདེབས་སོ། ། གཉིས་པ་ནི། རྨི་ལམ་དམིགས་པའི་ཡུལ་དག་མཐོང་ནས་ནི། །ཞེས་པ་ནས། ལས་ལས་ཀྱང་ནི་འབྲས་བུ་ཡོད་པ་ཡིན། །ཞེས་ཚིགས་བཅད་གཅིག་བྱུང་། སྔར་ལས་འགགས་པ་ལས་འབྲས་བུ་འབྱུང་བར་བཤད་པའི་དོན་དེ་ཉིད་དཔེའི་སྒོ་ནས་བཤད་པ། རྨི་ལམ་ན་བུད་མེད་བཟང་མོ་དམིགས་པའི་ཡུལ་དག་མཐོང་ནས་ནི། དེ་ནས་གཉིད་སད་ཀྱང་སྟེ་སད་པའི་ཚེ་ན་ཡང་སྐྱེ་བོ་བླུན་པོ་ལ་ད་ལྟ་འགགས་ཤིང་མེད་པ་ལ་དམིགས་ནས་ཆགས་པ་དྲག་པོ་སྐྱེ་བར་འགྱུར་བ་དེ་བཞིན་དུ། རང་བཞིན་གྱིས་ཡོད་པ་མིན་པའི་ལས་འགགས་པ་ལས་ཀྱང་། ལས་ཀྱི་འབྲས་བུ་འབྱུང་བ་ཡོད་པ་ཡིན་ནོ།། ཞེས་ལས་འགགས་པ་ལས་འབྲས་བུ་འབྱུང་བར་བསྟན་ནོ། ། གསུམ་པ་ལ་གཉིས། རྣམ་སྨིན་ཐུག་མེད་དུ་འབྱིན་པའི་རྩོད་པ་སྤང་བ་དང་། ཀུན་གཞི་ཡོད་པར་གསུངས་པའི་ལུང་དང་འགལ་བའི་རྩོད་པ་སྤང་བའོ། །དང་པོ་ནི། ཇི་ལྟར་ཡུལ་ནི་ཡོད་ཉིད་མིན་མཚུངས་ཀྱང་། །ཞེས་པ་ནས། ལས་འབྲས་རྣམས་ལ་སེམས་པའང་དགག་པ་མཛད། །ཅེས་ཚིགས་བཅད་གཉིས་བྱུང་། གལ་ཏེ་ལས་རང་བཞིན་གྱིས་ཟད་པ་མེད་པས་རྣམ་སྨིན་འབྱུང་བར་འདོད་ན། རྣམ་པར་སྨིན་ཟིན་པ་ལས་ཀྱང་ཡང་རྣམ་སྨིན་འབྱུང་བར་འགྱུར་བས་ཐུག་མེད་དུ་འགྱུར་ཏེ། རྣམ་སྨིན་ཕྱུང་ཟིན་མ་ཟིན་པའི་ལས་གཉིས་ཀ་རང་བཞིན་གྱིས་ཟད་པ་མེད་པར་མཚུངས་པའི་ཕྱིར་ཞེ་ན། ཇི་ལྟར་ཏེ་དཔེར་ན་ཡུལ་ནི་ཡོད་པ་ཉིད་མིན་པར་མཚུངས་བཞིན་དུ། རབ་རིབ་ཅན་གྱི་མིག་གིས་ཡོད་པ་མིན་པའི་སྐྲ་ཤད་ལ་སོགས་པའི་རྣམ་པར་ནི་མཐོང་གི །དེ་ལས་གཞན་པའི་དངོས་པོའི་རྣམ་པ་བོང་བུའི་རྭ་དང་། མོ་གཤམ་གྱི་བུ་ལ་སོགས་པའི་རྣམ་པར་མཐོང་བ་མ་ཡིན་པ་ལྟར། དེ་བཞིན་དུ་ལས་རང་བཞིན་གྱིས་ཡོད་པ་མིན་པར་མཚུངས་བཞིན་དུ། སྨིན་མ་ཟིན་པ་ལས་སྨིན་པ་དང་སྨིན་ཟིན་པ་ལས་སླར་ཡང་སྨིན་པ་མིན་པར་ཤེས་པར་གྱིས་ཤིག །དཔེ་འདིས་ལས་རྣམས་ཀྱི་འབྲས་བུ་ངེས་པར་འགྲུབ་པ་འབའ་ཞིག་ཏུ་མ་ཟད་ཀྱི། དགེ་མི་དགེའི་ལས་ལས་ཡིད་དུ་འོང་མི་འོང་གི་འབྲས་བུ་ཡང་སོ་སོར་ངེས་སོ་ཞེས་བཤད་པ། རབ་རིབ་ཅན་གྱི་མིག་གིས་སྐྲ་ཤད་སོགས་མཐོང་བ་དང་། བོང་བུའི་རྭ་ལ་སོགས་པ་མི་མཐོང་བའི་ངེས་པ་དེའི་ཕྱིར་རྣམ་སྨིན་ཡིད་དུ་འོང་བ་ནི་མི་དགེ་བ་ལས་མི་འབྱུང་ལ། རྣམ་སྨིན་ཡིད་དུ་མི་འོང་བ་ནི་དགེ་བ་ལས་མ་ཡིན་པའི་ཕྱིར། རྣམ་སྨིན་མི་དགེ་བ་སྟེ་ཡིད་དུ་མི་འོང་བ་ནི་ནག་པོའི་ལས་ལས་ཡིན་ལ། རྣམ་སྨིན་དགེ་བ་སྟེ་ཡིད་དུ་འོང་བ་ནི་དགེ་བ་ལས་འབྱུང་བ་ཡིན་པར་མཐོང་ཞིང་། དགེ་བ་དང་མི་དགེ་བའི་ལས་རང་བཞིན་གྱིས་མེད་པར་རྟོགས་པའི་བློ་ཅན་ནི་འཁོར་བ་ལས་ཐར་པར་འགྱུར་རོ། །དེའི་ཕྱིར་རྒྱལ་བས་སོ་སོ་སྐྱེ་བོ་ལས་ཀྱི་ཁྱད་པར་འདི་དང་འདི་ལས་འབྲས་བུའི་ཁྱད་པར་འདི་དང་འདི་འབྱུང་བའི་རྒྱུ་མཚན་འཐད་སྒྲུབ་ཀྱི་རིགས་པས་ཞིབ་པར་ངེས་པར་དཔྱོད་པར་བྱེད་པ་རྣམས་ལ། ལས་དང་འབྲས་བུ་ལ་སྐུར་བ་བཏབ་པ་ལས་ཀུན་རྫོབ་འཇིག་པར་འགྱུར་དུ་འོང་སྙམ་སྟེ། ལས་རྣམས་ཀྱི་འབྲས་བུ་རྣམ་པར་སྨིན་པ་ནི་བསམ་གྱིས་མི་ཁྱབ་པོ། །ཞེས་ལས་དང་འབྲས་བུ་རྣམས་ལ་བརྟེན་པའི་སེམས་པ་སྟེ་དཔྱད་པའང་དགག་པར་མཛད་དོ། ། གཉིས་པ་ལ་གཉིས། ལུང་འགལ་སྤོང་བའི་ཚིག་དོན་དངོས། དགོས་པའི་དབང་གིས་གསུངས་པའི་དཔེ་བསྟན་པའོ། །དང་པོ་ནི། ཀུན་གཞི་ཡོད་ཅིང་གང་ཟག་ཉིད་ཡོད་ལ། །ཞེས་པ་ནས། རིག་པར་མི་འགྱུར་གང་ཡིན་དེ་ལའོ། །ཞེས་ཚིགས་བཅད་གཅིག་བྱུང་། གལ་ཏེ་ཀུན་གཞི་རྣམ་ཤེས་མེད་པར་འདོད་ན། ཐེག་པ་ཆེན་པོའི་མདོ་གཞན་ལས་ཚོགས་དྲུག་ལས་ངོ་བོ་ཐ་དད་པའི་ཀུན་གཞི་རྣམ་ཤེས་ཡོད་པར་གསུངས་པ་དང་འགལ་བར་འགྱུར་རོ་ཞེ་ན། ཀུན་གཞི་རྣམ་ཤེས་ཡོད་ཅིང་། གང་ཟག་ཉིད་རྫས་སུ་ཡོད་ལ། ཕུང་པོ་འདི་དག་འབའ་ཞིག་སྟེ་དེ་ཙམ་ཉིད་བདེན་པར་ཡོད་ཅེས་བསྟན་པ་འདི་ནི། སྔར་བཤད་པ་དེ་ལྟར་ཏེ་དེ་ལྟ་བུའི་ཆེས་ཟབ་པའི་དོན་རེ་ཞིག་རིག་པ་སྟེ་རྟོགས་པར་མི་འགྱུར་བའི་གདུལ་བྱ་གང་ཡིན་པ་དེ་ལ་དགོངས་ཏེ་གསུངས་པ་ཡིན་གྱི། སྒྲ་ཇི་བཞིན་པ་མིན་པས་འགལ་སྐྱོན་མེད་དོ། ། གཉིས་པ་ནི། འཇིག་ཚོགས་ལྟ་དང་བྲལ་ཡང་སངས་རྒྱས་ཀྱིས། །ཞེས་པ་ནས། ཡོད་ཅེས་དྲང་དོན་ཉིད་དུ་བསྟན་པ་ཡིན། །ཞེས་ཚིགས་བཅད་གཅིག་བྱུང་། གདུལ་བྱ་གཞུག་པར་བྱ་བའི་ཕྱིར་དང་པོ་ཀུན་གཞི་རྣམ་ཤེས་ལ་སོགས་པ་བསྟན་པ་འབའ་ཞིག་ཏུ་མ་ཟད་ཀྱི། ཇི་ལྟར་དེ་དཔེར་ན་འཇིག་ཚོགས་ལ་ལྟ་བ་བག་ཆགས་དང་བཅས་པ་དང་བྲལ་བས། ང་དང་ང་ཡིར་འཛིན་པའི་རྟོག་པ་ཐམས་ཅད་སྤངས་ཀྱང་། ང་དང་ང་ཡི་ཞེས་བསྙད་པ་འཇིག་རྟེན་གྱིས་ཆོས་ཀྱི་དོན་ཁོང་དུ་ཆུད་པའི་ཐབས་ཡིན་པའི་ཕྱིར། སངས་རྒྱས་བཅོམ་ལྡན་འདས་ཀྱིས་ང་དང་ང་ཡི་ཞེས་ཇི་སྐད་བསྟན་པ་དེ་བཞིན་དུ། དངོས་པོ་རྣམས་རང་བཞིན་གྱིས་གྲུབ་པ་མེད་མོད་ཀྱང་། རང་བཞིན་གྱིས་ཡོད་ཅེས་དྲང་དོན་ཉིད་དུ་བསྟན་པ་ནི། འཇིག་རྟེན་གྱི་རིམ་གྱིས་དེ་ཁོ་ན་ཉིད་ཁོང་དུ་ཆུད་པའི་ཐབས་ཡིན་ནོ། །བསྡུ་ན་ང་དང་ང་ཡིའོ་ཞེས་རྟོག་པ་ཡོད་པ་ལྟར་གསུངས་ཀྱང་། རྟོག་པ་མེད་པ་ངེས་དོན་ཡིན་པ་བཞིན་དུ། ཆོས་རྣམས་རང་བཞིན་གྱིས་གྲུབ་པར་གསུངས་པ་ཡོད་ཀྱང་། རང་བཞིན་གྱིས་མེད་པ་ནི་ངེས་པའི་དོན་ནོ་ཞེས་པའོ། །༈ སེམས་ཙམ་པའི་ལུགས་བྱེ་བྲག་ཏུ་དགག་པ། གཉིས་པ་སེམས་ཙམ་པའི་ལུགས་བྱེ་བྲག་ཏུ་དགག་པ་ལ་གསུམ། ཕྱི་རོལ་མེད་པའི་ཤེས་པ་རང་བཞིན་གྱིས་གྲུབ་པ་དགག་པ། གཞན་དབང་རང་བཞིན་གྱིས་གྲུབ་པའི་སྒྲུབ་བྱེད་ཀྱི་ཚད་མ་དགག་པ། སེམས་ཙམ་དུ་གསུངས་པའི་ཙམ་གྱི་སྒྲས་ཕྱི་དོན་འགོག་པ་མིན་པར་བསྟན་པའོ། ། དང་པོ་ལ་གཉིས། གཞན་ལུགས་བརྗོད་པ་དང་། ལུགས་དེ་དགག་པའོ། །དང་པོ་ནི། གཟུང་བ་མེད་པར་འཛིན་པ་མ་མཐོང་ཞིང་། །ཞེས་པ་ནས། ཡོད་དང་སྤྲོས་ཀུན་ཡུལ་མིན་རང་བཞིན་ཡོད། །ཅེས་ཚིགས་བཅད་གསུམ་བྱུང་། སེམས་ཙམ་པ་ན་རེ། ཤེས་རབ་ཀྱི་ཕ་རོལ་ཏུ་ཕྱིན་པ་ལྷག་པ་ལ་གནས་པ་སྟེ་ཞུགས་ནས་དེ་ཉིད་སྒོམ་པར་བྱེད་པའི་བྱང་ཆུབ་སེམས་དཔའ་ས་དྲུག་པ་བ་དེས། རིགས་པ་གང་གིས་དེ་ཁོ་ན་ཉིད་ཕྱིན་ཅི་མ་ལོག་པ་དང་། གཟུང་འཛིན་རྫས་ཐ་དད་དུ་ལྷག་པར་སྒྲོ་མ་བཏགས་པར་རྟོགས་པ་དང་མཐོང་བ་དང་ཁོང་དུ་ཆུད་པ་ནི་དེ་ཉིད་རྟོགས་པ་སྟེ། རྣམ་པར་ཤེས་པ་ཙམ་དུ་དེ་ཁོ་ན་ཉིད་རྟོགས་པར་འགྱུར་ཞེས་རྣམ་པར་སྦྱར་རོ། །དེ་ཡང་ཕྱི་རོལ་གྱི་གཟུགས་མེད་པས་སེམས་དང་སེམས་བྱུང་རྣམས་ཀྱང་ཕྱི་རོལ་གྱི་དོན་མེད་པར་རྟེན་འབྱུང་གི་དངོས་པོ་ཙམ་དུ་རྟོགས་པའི་ཕྱིར། རྣམ་ཤེས་ཙམ་དུ་དེ་ཁོ་ན་ཉིད་རྟོགས་པ་ཞེས་བྱའོ། ། ཡང་ཇི་ལྟར་བྱང་སེམས་འདིས་དེ་ཁོ་ན་ཉིད་དེ་ལྟར་རྟོགས་པར་འགྱུར་ཞེ་ན། གང་གི་ཕྱིར་བྱང་སེམས་འདིས་ནང་གི་བག་ཆགས་སྨིན་པ་ལས་གཟུགས་སོགས་འབྱུང་བར་འཆད་པར་འགྱུར་བའི་རིགས་པས་སེམས་ལ་རང་ལས་རྫས་གཞན་གྱི་གཟུང་བ་མེད་པར་དེ་ལས་དོན་གཞན་པའི་དེ་འཛིན་པར་བྱེད་པ་མ་མཐོང་ཞིང་། སྲིད་པ་ཁམས་གསུམ་པོ་ནི་རྣམ་པར་ཤེས་པ་ཙམ་མོ་ཞེས་རབ་ཏུ་རྟོགས་ནས། གཉིས་སྟོང་གི་དེ་ཁོ་ན་ཉིད་ལ་ཡུན་རིང་པོར་གོམས་པར་བྱེད་ལ། དེ་གོམས་པ་ལས་ཀྱང་སྒྲས་དེེ་ཁོ་ན་ཉིད་དུ་བརྗོད་དུ་མེད་པའི་དངོས་པོ་སྟེ་གཉིས་སྟོང་གི་ངོ་བོ་ཙམ་ཞིག་དང་རིག་པས་མངོན་སུམ་དུ་མཐོང་སྟེ། དེའི་ཕྱིར་སྔོན་དུ་གོམས་པའི་རིམ་པ་འདིས་ས་དྲུག་པ་བས་རྣམ་ཤེས་ཙམ་དུ་དེ་ཁོ་ན་ཉིད་རྟོགས་པར་འགྱུར་རོ། ། གལ་ཏེ་འདི་དག་ཕྱི་རོལ་མེད་པའི་རྣམ་པར་རིག་པ་ཙམ་ཡིན་ན། འོ་ན་འདིར་ཕྱི་རོལ་མེད་པར་དེའི་རྣམ་པ་ཅན་གྱི་སེམས་ཙམ་ཇི་ལྟར་སྐྱེ་བར་འགྱུར་ཞེ་ན། སྨྲས་པ་ཇི་ལྟར་ཏེ་དཔེར་ན་རྒྱ་མཚོ་ཆེན་པོ་ནི་རླུང་གིས་བསྐུལ་བ་སྟེ་བསྐྱོད་པ་ལས། སྔར་གཉིད་ལོག་པ་ལྟ་བུའི་མི་གཡོ་བར་གནས་པ་ལས་ཆུའི་རླབས་རྣམས་འགྲན་པའི་སྒོ་ནས། བདག་གི་ལུས་རྙེད་པ་ལྟར་ཡོངས་སུ་རྒྱུག་པར་རྟོགས་པ་དེ་བཞིན་དུ། ཕྱི་ནང་གི་དངོས་པོ་ཀུན་གྱི་ས་བོན་ཀུན་གཞི་རྣམ་ཤེས་ཞེས་བྱ་བ་ལས།ཆགས་སོགས་དང་དད་སོགས་འགག་བཞིན་པས་རང་དང་རྗེས་སུ་མཐུན་པའི་ནུས་པ་ཀུན་གཞི་ལ་གཞག་པའི་བག་ཆགས་སྨིན་པ་ལས་མ་དག་པའི་གཞན་དབང་རྣམ་ཤེས་ཙམ་ཞིག་འབྱུང་བ་དེ་ཉིད་ལ། བྱིས་པ་རྣམས་གཟུང་བ་དང་འཛིན་པ་ཕྱི་ནང་རྒྱངས་ཆད་པར་འཛིན་པའི་ཚུལ་གྱིས་རྟོག་པར་བྱེད་ཀྱི། རྣམ་ཤེས་ལས་རྫས་ཐ་དད་པའི་གཟུང་བ་ནི་ཅུང་ཟད་ཀྱང་ཡོད་པ་མིན་ནོ། ། འདི་ནི་མུ་སྟེགས་པས། བ་ནི་བ་སྦྲ་རྣམས་ཀྱི་རྒྱུ།། ཆུ་ཤེལ་ཆུ་རྣམས་ཀྱི་བཞིན་དང་། །བླག་ཤ་ཡལ་ག་རྣམས་ཀྱི་ལྟར། །དེ་ནི་ལུས་ཅན་ཀུན་གྱི་རྒྱུ། །ཞེས་དབང་ཕྱུག་སོགས་འགྲོ་བའི་བྱེད་པ་པོར་སྨྲ་བ་བཞིན་དུ། ཀུན་གཞི་རྣམ་ཤེས་སྨྲ་བ་རྣམས་ཀྱང་རྣམ་ཤེས་དམིགས་པའི་དངོས་པོ་མཐའ་དག་གི་རྟེན་ཉིད་ཀྱིས་ས་བོན་ཐམས་ཅད་པ་སྨྲ་བར་བྱེད་དོ། །གང་དབང་ཕྱུག་རྟག་ལ་ཀུན་གཞི་རྣམ་ཤེས་མི་རྟག་གོ་ཞེས་བྱ་བ་འདི་ནི་ཁྱད་པར་རོ། །དེའི་ཕྱིར་ཚེ་རབས་གཞན་མང་པོར་མུ་སྟེགས་པའི་ལྟ་བ་གོམས་པ་རྣམས་ནི་ཀུན་གཞི་བཤད་པས་འདུལ་བ་ཡིན་པར་གསུངས་སོ། །གང་གི་ཕྱིར་གསུང་རབ་ཀྱི་རྣམ་པར་གཞག་པ་ནི་སྔར་བཤད་པ་འདི་ཡིན་པར་གྲགས་པ་དེའི་ཕྱིར་གཞན་གྱི་དབང་རང་བཞིན་གྱིས་གྲུབ་པའི་ངོ་བོ་གང་ཡིན་པ་འདི་ནི་གདོན་མི་ཟ་བར་ཁས་བླང་བར་བྱ་སྟེ། གང་གི་ཕྱིར་གཟུང་འཛིན་གྱི་དངོས་པོ་བཏགས་པར་ཡོད་པ་སྟེ་རྫས་ཐ་དད་དུ་ཡོད་པར་འཛིན་པ་སོགས་ཀྱི་རྟོག་པའི་དྲ་བ་མ་ལུས་པའི་རྒྱུ་སྟེ་གཞིར་འགྱུར་བར་འདོད་པའི་ཕྱིར་རོ། ། ཐག་པའི་རྒྱུ་མཚན་ཅན་གྱི་སྦྲུལ་དུ་འཁྲུལ་བ་ནི་ཐག་པ་མེད་པའི་གཞིར་མི་སྐྱེ་བ་བཞིན་དུ། ཕྱིར་རོལ་གྱི་དོན་མེད་ན་སྔོན་པོ་ལ་སོགས་པ་ཕྱི་རོལ་ཏུ་འཁྲུལ་པའི་རྟོག་པ་འཁྲུལ་གཞི་ཇི་ལྟ་བུ་ཞིག་གི་རྒྱུ་ཅན་དུ་འགྱུར། དེའི་ཕྱིར་གདོན་མི་ཟ་བར་ཕྱི་རོལ་ཏུ་འཁྲུལ་བའི་རྟོག་པའི་རྒྱུ་གཟུང་འཛིན་རྫས་ཐ་དད་པ་གཉིས་སུ་སྣང་བའི་མ་དག་གཞན་དབང་ཁས་བླང་དགོས་ཏེ། སྣང་གཞི་དེ་ཉིད་ཀུན་བྱང་གི་འཆིང་གྲོལ་གཉིས་ཀའི་རྒྱུ་ཡིན་པའི་ཕྱིར་རོ། །གོང་གི་ཕྱི་རོལ་གྱི་དོན་མེད་ན་ཞེས་པ་ནི་གཞི་གཞན་དབང་མེད་ན་ཞེས་པའི་དོན་ཡིན་པ་ལྟ་བུར་སྣང་ཡང་། འཇུག་འགྲེལ་དང་རྣམ་བཤད་གཉིས་ཀར་ཕྱི་རོལ་གྱི་དོན་མེད་ན་ཞེས་འབྱུང་བའི་དཔེ་དག་མ་དག་དཔྱད་པར་བྱ་སྟེ། སེམས་ཙམ་པའི་ལུགས་ལ། ཕྱི་དོན་མེད་ན་འཁྲུལ་བའི་གཞི་མེད་པར་འགྱུར་བའི་སྐྱོན་མེད་པའི་ཕྱིར་རོ། ། གཞན་དབང་དེ་ནི་ཕྱི་རོལ་གྱི་གཟུང་བ་མེད་པར་རང་གི་བག་ཆགས་ཁོ་ན་ལས་འབྱུང་བར་འགྱུར་ལ། རང་བཞིན་གྱིས་ཡོད་པ་དང་། འདིའི་ལུགས་ཀྱི་དོན་དམ་པར་སྒྲ་རྟོག་གི་སྤྲོས་པ་ཐམས་ཅད་ཀྱི་ཡུལ་མིན་པའི་རང་བཞིན་ཅན་དུ་ཡོད་དེ། ཕྱི་ནང་གི་མངོན་པར་བརྗོད་པ་ནི་དངོས་སུ་ན་བརྟགས་པའི་རྣམ་པ་འཛིན་པའི་ཕྱིར་རོ། །དེས་ན་གཞན་དབང་ནི་སྔར་བཤད་པའི་ཁྱད་པར་གསུམ་ལྡན་ཏེ། བཏགས་པར་ཡོད་པའི་རྒྱུ་ནི་རང་བཞིན་གྱིས་ཡོད་པའི་ཁོངས་སུ་འདུ་བ་ཡིན་པའི་ཕྱིར་རོ། །གང་ན་གང་མེད་པ་དེ་ནི་དེས་སྟོང་པ་དང་། འདི་ལ་ལྷག་མ་ཡོད་པ་ནི་འདིར་ཡོད་པའོ་ཞེས་ཡོད་མེད་ཡང་དག་པ་ཇི་ལྟ་བ་བཞིན་ཤེས་པ་ནི་སྟོང་ཉིད་ལ་འཇུག་པ་ཕྱིན་ཅི་མ་ལོག་པར་གསུངས་པའི་དོན་ཡང་། གཞན་དབང་གང་ན་གཟུང་འཛིན་རྫས་ཐ་དད་པའི་ཀུན་བརྟགས་གང་མེད་པ་འདི་ནི་གཞི་དེ་དགག་བྱ་དེས་སྟོང་པ་དང་། སྟོང་གཞི་དང་སྟོང་ཉིད་གང་ལྷག་མར་ལུས་པ་ནི་འདིར་བདེན་པར་ཡོད་པའི་དོན་ཡིན་པར་བྱང་ས་དང་དབུས་མཐའི་འགྲེལ་པར་བཤད་པ་རྣམས་འཇུག་འགྲེལ་དུ་ཕྱོགས་སྔར་བཀོད་ལ། དེའི་དོན་དབུ་མའི་ལུགས་སུ་འགྲེལ་ཚུལ་ནི་རྒྱུད་བླ་ཐོགས་འགྲེལ་སོགས་ལས་ཤེས་དགོས་སོ། ། གཉིས་པ་ལ་གཉིས། དགག་པ་རྒྱས་པར་བརྗོད་པ་དང་། དེ་ལྟར་བཀག་པའི་དོན་བསྡུ་བའོ། །དང་པོ་ལ་གསུམ། ཕྱི་རོལ་མེད་པའི་ཤེས་པ་རང་བཞིན་གྱིས་གྲུབ་པའི་དཔེ་དགག་པ། བག་ཆགས་ཀྱི་ནུས་པ་ལས་དོན་གྱིས་སྟོང་པའི་ཤེས་པ་སྐྱེ་བའི་དོན་དགག་པ། དེ་ལྟར་བཀག་པ་དང་མི་སྡུག་པ་སྒོམ་པ་གཉིས་མི་འགལ་བར་བསྟན་པའོ། །དང་པོ་ལ་གཉིས། རྨི་ལམ་གྱི་དཔེ་དགག་པ། སྐྲ་ཤད་མཐོང་བའི་དཔེ་དགག་པའོ། ། དང་པོ་ལ་གསུམ། རྨི་ལམ་གྱི་དཔེས་ཤེས་པ་རང་བཞིན་གྱིས་ཡོད་པ་མི་འགྲུབ་པ། རྨི་ལམ་གྱི་དཔེས་སད་དུས་སུ་ཕྱི་རོལ་མེད་པ་མི་འགྲུབ་པ། རྨི་ལམ་གྱི་དཔེས་དངོས་པོ་ཐམས་ཅད་བརྫུན་པར་འགྲུབ་པའོ། །དང་པོ་ནི། ཕྱི་རོལ་མེད་སེམས་དཔེ་ནི་གང་དུ་ཡོད། །ཅེས་པ་ནས། དེ་འདྲ་ཕྱི་རོལ་ལ་ཡང་ཡོད་པ་ཡིན། །ཞེས་ཚིགས་བཅད་གཉིས་བྱུང་། སེམས་ཙམ་པ་ཁྱེད་ཕྱི་རོལ་མེད་ལ་རང་གི་མཚན་ཉིད་ཀྱིས་གྲུབ་པའི་སེམས་ཡོད་པར་འདོད་ན། འདིའི་དཔེ་ནི་གང་དུ་ཡོད་ཅེ་ན། སེམས་ཙམ་པས་སྨྲས་པ། དཔེར་ན་ཁང་མིག་ཆུང་ངུར་ཉལ་ཞིང་གཉིད་ལོག་པས་གླང་པོ་ཆེ་མྱོས་པའི་ཁྱུ་རྨིས་པའི་གླང་པོ་ཆེ་ནི་ཁང་མིག་དེར་ཇི་ལྟར་ཡང་ཡོད་པ་མིན་ཏེ། དེའི་ཕྱིར་རྨི་ལམ་ཇི་ལྟ་བ་བཞིན་དུ་ཕྱི་རོལ་གྱི་ཡུལ་མེད་བཞིན་དུ་རྣམ་ཤེས་རང་བཞིན་གྱིས་ཡོད་པ་འདི་ངེས་པར་ཁས་བླང་བར་བྱའོ་ཞེ་ན། དཔེ་དེ་ཉིད་འདིར་བསམ་པ་སྟེ་དཔྱད་པར་བྱའོ། ། གང་གི་ཚེ་རྨི་ལམ་ན་ཡང་བ་ལང་མྱོས་པའི་ཁྱུའི་རྣམ་པ་ཅན་གྱི་སེམས་རང་གི་མཚན་ཉིད་ཀྱིས་གྲུབ་པ་དེ་ནི། ཡུལ་གླང་པོ་ཆེ་མེད་པ་ལྟར་ངའི་ལུགས་ལ་ཡོད་པ་མིན་ཏེ། མ་སྐྱེས་པའི་ཕྱིར་རོ། །སེམས་རང་མཚན་གྱིས་གྲུབ་པ་མེད་ན། དེའི་ཚེ་རྒོལ་བ་གཉིས་ཀ་ལ་གྲུབ་པའི་ཁྱེད་ཀྱི་དཔེ་ཡོད་པ་མིན་པས། ཕྱི་རོལ་མེད་པར་རྣམ་ཤེས་རང་བཞིན་གྱིས་ཡོད་པ་མིན་ནོ། །ཅི་སྟེ་རྨི་ལམ་ན་རྣམ་ཤེས་རང་བཞིན་གྱིས་མེད་ན་སད་པའི་ཚེ་རྨི་ལམ་གྱི་ཉམས་སུ་མྱོང་བ་དྲན་པར་མི་འགྱུར་རོ་སྙམ་ན། འདི་ནི་ཤེས་པ་རང་བཞིན་གྱིས་མེད་ན་ཡེ་མེད་པར་བསམས་པའི་རྩོད་པའོ།། རྩོད་པ་འདི་ཡང་མི་རུང་སྟེ། གལ་ཏེ་གཉིད་སད་པའི་ཚེ་རྨི་ལམ་གྱི་ཉམས་སུ་མྱོང་བ་དྲན་པ་ལས། རྨི་ལམ་གྱི་ཡིད་རང་བཞིན་གྱིས་ཡོད་ན། རྨི་ལམ་གྱི་གླང་པོ་ཆེ་ལ་སོགས་པ་ཕྱི་རོལ་ཏུ་སྣང་བའི་ཡུལ་ཡང་ཡིད་དེ་བཞིན་དུ་ཡོད་པར་འགྱུར་ཏེ། ཅིའི་ཕྱིར་ཞེ་ན། ཇི་ལྟར་ཁྱོད་ཀྱི་སད་པའི་ཚེ་ངས་རྨི་ལམ་གྱི་དུས་སུ་མཐོང་སྙམ་པའི་ཡུལ་ཅན་གྱི་དྲན་པ་ཡོད་པ་ལས་ཡིད་ཡོད་པ་དེ་བཞིན་དུ། རྨི་ལམ་གྱི་དུས་སུ་ཡུལ་འདི་མཐོང་སྙམ་པའི་ཡུལ་མྱོང་དེ་འདྲ་བ་ཕྱི་རོལ་ཏེ་ཡུལ་ལ་ཡང་དྲན་པ་ཡོད་པས། ཡུལ་ཡང་ཡོད་པའམ་ཡང་ན་རྣམ་ཤེས་ཀྱང་ཡོད་པ་མིན་ནོ་ཞེས་ཁས་བླང་བར་བྱའོ། །འོ་ན་རྨི་ལམ་གྱི་ཡུལ་དང་ཡུལ་ཅན་དྲན་པ་གཉིས་ཀ་ཡོད་ན། དེ་གཉིས་ཀྱི་ཡུལ་གང་ཡིན་ཞེ་ན། རྨི་ལམ་གྱི་ཡུལ་ཅན་དྲན་པའི་བློའི་ཡུལ་ནི་རྨི་ལམ་གྱི་ཤེས་པ་དང་། དེའི་ཡུལ་དྲན་པའི་བློའི་ཡུལ་ནི་རྨི་ལམ་ན་གླང་པོ་ཆེར་སྣང་བ་ལྟ་བུ་ལ་བྱེད་དོ། །རྨི་ལམ་ན་གླང་པོ་ཆེ་མེད་ཀྱང་། གླང་པོ་ཆེར་སྣང་བ་ཡོད་ལ་དེ་ནི་ཀུན་བརྟགས་པའི་གཟུགས་ཡིན་པར་གསུངས་སོ། ། སྐབས་འདིར་རྣམ་བཤད་ལས། དམིགས་མྱོང་སོ་སོར་འབྱེད་པ་ནི་སྐབས་འགའ་ཞིག་མ་གཏོགས་པ་འདི་འདྲ་བ་མང་པོ་ཞིག་ལ་མི་དགོས་སོ། །ཞེས་གསུངས་པའི་དོན་ནི། བར་ཆད་མེད་ལམ་ལྟ་བུ་གཉིས་སྣང་ནུབ་པའི་བློས་སྟོང་ཉིད་སྣང་བ་ནི་བློ་དེའི་ཡུལ་དུ་མི་འཇོག་པ་མ་གཏོགས་པ། གཉིས་སྣང་ཅན་གྱི་བློ་ཐམས་ཅད་ཀྱིས་རང་ཡུལ་སྣང་བ་དེ་བློ་དེའི་ཡུལ་དུ་འཇོག་པའི་དོན་ཡིན་ནམ་སྙམ་ཡང་དཔྱད་པར་བྱའོ། །དེ་ལྟར་ན་ཕྱི་རོལ་གྱིས་སྟོང་པའི་གཞན་དབང་རང་བཞིན་གྱིས་ཡོད་པར་འཇོག་མི་ནུས་ཏེ། དངོས་ཀྱི་དཔེ་ཡང་མེད་ལ། སྐྱེ་བ་སྔ་ཕྱི་ཡོད་པར་སྒྲུབ་པ་ལྟ་བུ་ལ་དངོས་ཀྱི་དཔེ་མེད་ཀྱང་། མའི་མངལ་དུ་ཉིང་མཚམས་སྦྱར་མ་ཐག་པའི་རྒྱུད་ཀྱི་རིག་པ་ཆོས་ཅན། རིག་པ་སྔ་མ་སྔོན་དུ་སོང་བ་ཡིན་ཏེ། རིག་པ་ཡིན་པའི་ཕྱིར། དཔེར་ན་ད་ལྟའི་རིག་བཞིན། ཞེས་སྦྱོར་བའི་འགོད་ཚུལ་གྱིས་གཞན་གྱིས་སྒྲུབ་པ་ལྟ་བུའི་དཔེ་ཡང་འདི་ལ་མེད་པས། སེམས་ཙམ་པ་འགོག་པ་ནི་རིགས་པ་ཤིན་ཏུ་སྟོབས་ཆེ་བར་གསུངས་སོ། ། གཉིས་པ་ནི། གལ་ཏེ་གཉིད་ན་མིག་བློ་མི་སྲིད་པས། །ཞེས་པ་ནས། རྣ་སོགས་ལྷག་མ་གསུམ་པོའང་སྐྱེ་བ་མེད།། ཅེས་རྐང་པས་ལྷག་པའི་ཚིགས་བཅད་གཉིས་བྱུང་། གལ་ཏེ་གཉིད་ལོག་པ་ན་མིག་གི་བློ་སྟེ་ཤེས་པ་མི་སྲིད་པས། མིག་ཤེས་ཀྱི་གཟུང་བྱ་ཡོད་པ་མིན་ལ། ཡིད་ཀྱི་ཤེས་པ་ཁོ་ན་ཡོད་ཅིང་། ཡིད་ཀྱི་ཤེས་པ་ལ་ཕྱི་རོལ་དེའི་རྣམ་པ་སྣང་བ་ཙམ་ལ་ཕྱི་རོལ་ཉིད་དུ་མངོན་པར་ཞེན་པ་ནི་བཟློག་ཏུ་མེད་པར་འབྱུང་ངོ་། ། རྨི་ལམ་དུ་ཕྱི་རོལ་མེད་པར་རྣམ་ཤེས་ཙམ་འབྱུང་བ་ཇི་ལྟ་བ་དེ་བཞིན་དུ། སད་པའི་སྐབས་འདིར་ཡོད་དོ་ཞེ་ན། འདི་ནི་རྨི་ལམ་གྱི་དཔེས་སད་པའི་སྐབས་སུ་ཕྱི་རོལ་མེད་པའི་རྣམ་ཤེས་རང་བཞིན་གྱིས་ཡོད་པ་འགྲུབ་པོ་སྙམ་པའོ། །དེ་ནི་མ་ཡིན་ཏེ། ཇི་ལྟར་ཁྱོད་ཀྱི་ལྟར་ན་ཕྱི་རོལ་གྱི་ཡུལ་དེ་དོན་རྨི་ལམ་དུ་མ་སྐྱེས་པ་དེ་བཞིན་དུ། ཡིད་ཀྱི་རྣམ་ཤེས་ཀྱང་རང་བཞིན་གྱིས་སྐྱེ་བ་མ་ཡིན་ནོ། །རྨི་ལམ་གྱི་མིག་དང་མིག་གི་ཡུལ་གཟུགས་དང་། དེ་གཉིས་ཀྱིས་བསྐྱེད་པའི་སེམས་མིག་གི་རྣམ་ཤེས་གསུམ་པོ་ཐམས་ཅད་ཀྱང་བརྫུན་པ་ཡིན་ནོ། །རྣ་བ་དང་སོགས་སྒྲས་ཡིད་ཀྱི་བར་ལྷག་མའི་ཡུལ་དབང་རྣམ་ཤེས་གསུམ་པོའང་རང་བཞིན་གྱིས་སྐྱེ་བ་མེད་དོ། །མིག་གི་དབང་ཡུལ་རྣམ་ཤེས་གསུམ་ནས་ལུས་ཀྱི་དབང་ཡུལ་རྣམ་ཤེས་གསུམ་གྱི་བར་སུམ་ཚན་ལྔ་ནི། རྨི་ལམ་ན་དེ་དག་མེད་ཀྱང་དེ་དག་གི་རྣམ་པར་སྣང་བས་བརྫུན་པ་དང་། ཡིད་ཀྱི་དབང་ཡུལ་རྣམ་ཤེས་གསུམ་ནི་རྨི་ལམ་ན་ཡོད་ཀྱང་རང་བཞིན་གྱིས་མེད་བཞིན་དུ་དེར་སྣང་བས་བརྫུན་པའོ།། རྨི་ལམ་གྱི་དབང་ཤེས་ཡོད་ཀྱང་དེ་དབང་ཤེས་མ་ཡིན་ཏེ། རྨི་ལམ་གྱི་བུམ་པ་ཡོད་ཀྱང་དེ་བུམ་པ་མ་ཡིན་པ་བཞིན་ནོ། །རྨི་ལམ་ན་དབང་ཤེས་མེད་པས་ཡུལ་ལྔར་སྣང་བ་རྣམས་ནི་ཡིད་ཤེས་ཁོ་ན་ལ་སྣང་བས་ན། གཟུགས་སོགས་དོན་ལྔར་གཞག་ཏུ་མེད་ཀྱང་། ཆོས་ཀྱི་སྐྱེ་མཆེད་ཀྱི་གཟུགས་ལྔའི་ནང་ནས་ཀུན་བརྟགས་པའི་གཟུགས་སུ་གསུངས་སོ། ། གསུམ་པ་ནི། རྨི་ལམ་ཇི་ལྟ་དེ་བཞིན་སད་འདིར་ཡང་། །ཞེས་པ་ནས། གཏི་མུག་གཉིས་སད་ལས་དེ་དེ་བཞིན་ནོ། །ཞེས་ཚིགས་བཅད་གཅིག་དང་རྐང་པ་གསུམ་བྱུང་། ཇི་ལྟར་རྨི་ལམ་གྱི་ཡུལ་དང་དབང་པོ་དང་རྣམ་ཤེས་རྣམས་བརྫུན་པ་ཡིན་པ་དེ་བཞིན་དུ། སད་པའི་སྐབས་འདིར་ཡང་དངོས་པོ་རྣམས་བརྫུན་པ་ཡིན་པས། སེམས་དེ་རང་བཞིན་གྱིས་ཡོད་པ་མ་ཡིན་ལ། དེ་བཞིན་དུ་དབང་པོའི་སྤྱོད་ཡུལ་གཟུགས་ལ་སོགས་པ་རྣམས་རང་བཞིན་གྱིས་མེད་ཅིང་། དབང་པོ་རྣམས་ཀྱང་རང་བཞིན་གྱིས་སྐྱེ་བ་མེད་དོ། །འཇིག་རྟེན་འདི་ན་ཇི་ལྟར་ཐ་མལ་བའི་གཉིད་སད་པ་འགའ་ཞིག་ལ་མ་རིག་པའི་གཉིད་ཀྱིས་རྨི་ལམ་རྨི་བཞིན་པས་དམིགས་པའི་ངོར་ཡུལ་དབང་རྣམ་ཤེས་གསུམ་ཆར་ཡང་ཡོད་པ་དེ་བཞིན་དུ། ཇི་སྲིད་དུ་ཐ་མལ་བའི་གཉིད་མ་སད་པ་རྣམས་ལ་ཡང་དེ་སྲིད་དུ་དེ་ལ་སྟེ་དེའི་ངོར་ཡུལ་དབང་རྣམ་ཤེས་གསུམ་པོ་ཡང་ཡོད་ལ། གཉིད་སད་པར་གྱུར་པ་ན་རྨི་ལམ་གྱི་ཡུལ་དབང་རྣམ་ཤེས་གསུམ་ཆར་ཡོད་པ་མིན་པ་ལྟར། གཏི་མུག་གི་གཉིད་སད་པའི་སངས་རྒྱས་རྣམས་ཀྱིས་ཇི་ལྟ་བ་གཟིགས་པའི་ངོར་གསུམ་ཆར་ཡང་ཡོད་པ་མིན་པས་ཕྱི་རོལ་མེད་པའི་རྣམ་པར་ཤེས་པ་མེད་དོ། ། གཉིས་པ་ནི། དབང་པོ་རབ་རིབ་བཅས་པ་བློ་གང་གིས། །ཞེས་པ་ནས། དེ་ལྟ་མ་ཡིན་དེ་ཕྱིར་དེ་ཡོད་མིན། །ཞེས་ཚིགས་བཅད་གཉིས་བྱུང་། འོ་ན་རབ་རིབ་ཅན་གྱིས་ཡོད་པ་མ་ཡིན་པའི་སྐྲ་ཤད་ལ་སོགས་པ་དམིགས་པའི་ཕྱིར། ཕྱི་རོལ་མེད་པའི་རྣམ་ཤེས་རང་བཞིན་གྱིས་ཡོད་དོ་ཞེ་ན། དེ་ཡང་མི་འཐད་དེ། ཅིའི་ཕྱིར་ཞེ་ན། མིག་གི་དབང་པོ་རབ་རིབ་དང་བཅས་པ་ལ་བློ་གང་གིས་རབ་རིབ་ཀྱི་མཐུ་ལས་སྐྲ་ཤད་རྣམས་གང་མཐོང་བ་ན། གང་ཟག་དེའི་བློའི་མཐོང་བ་ལ་ལྟོས་ན་ནི། མིག་ཤེས་དང་སྐྲ་ཤད་ཀྱི་རྣམ་པ་སྟེ་སྐྲ་ཤད་དུ་སྣང་བའི་ཡུལ་གཉིས་ཆར་ཡང་ཡོད་པ་ཡིན་ལ། དོན་གསལ་མཐོང་བ་སྟེ་རབ་རིབ་མེད་པའི་མིག་གི་མཐོང་བ་ལ་ལྟོས་ན་ནི་སྐྲ་ཤད་དུ་སྣང་བ་དང་དེ་སྣང་བའི་ཤེས་པ་གཉིས་ཀའང་བརྫུན་པ་སྟེ་མ་སྐྱེས་པ་ཡིན་ཏེ། སྣང་བ་ཙམ་གྱི་ཡུལ་ཡང་མེད་པར་ཤེས་པ་ཡོད་པ་ངེས་པར་དཀའ་བའི་ཕྱིར་རོ། ། གལ་ཏེ་རབ་རིབ་ཅན་ལ་ཤེས་བྱ་སྐྲ་ཤད་མེད་པར་སྐྲ་ཤད་ཀྱི་རྣམ་པ་ཅན་གྱི་རང་བཞིན་གྱིས་གྲུབ་པའི་བློ་སྐྱེ་བ་ཡོད་ན། གང་དུ་རབ་རིབ་ཅན་གྱིས་སྐྲ་ཤད་དེ་མཐོང་བའི་ཡུལ་དེར་མིག་ནི་རྗེས་སུ་འབྲེལ་བ་སྟེ་གཏད་པའི་རབ་རིབ་མེད་པ་ལའང་རབ་རིབ་ཅན་དང་འདྲ་བར་སྐྲ་ཤད་མཐོང་བའི་བློ་སྐྱེ་བར་འགྱུར་ཏེ། ཡུལ་མེད་པར་མཚུངས་པའི་ཕྱིར་རོ། །འདི་ནི་རབ་རིབ་ཅན་ལ་སྐྲ་ཤད་མཐོང་བའི་བློ་རང་བཞིན་གྱིས་སྐྱེ་ན།དེ་རབ་རིབ་ལ་ལྟོས་པ་མི་རུང་བས་རབ་རིབ་མེད་པ་ལ་ཡང་སྐྱེ་བར་འགྱུར་པའི་རིགས་པའོ། །རབ་རིབ་མེད་པ་ལ་སྐྲ་ཤད་དུ་སྣང་བའི་བློ་སྐྱེ་བ་དེ་ལྟ་མ་ཡིན་པ་དེའི་ཕྱིར་ཕྱི་རོལ་མེད་པར་རང་བཞིན་གྱིས་གྲུབ་པའི་ཤེས་པ་དེ་ཡོད་པ་མིན་ནོ། ། གཉིས་པ་ལ་གསུམ། བག་ཆགས་སྨིན་མ་སྨིན་ཉིད་ལས་དོན་སྣང་གི་རྣམ་ཤེས་སྐྱེ་བ་དང་མི་སྐྱེ་བ་དགག་པ། སླར་ཡང་ཕྱི་རོལ་མེད་པར་རྣམ་ཤེས་ཡོད་ཚུལ་བརྗོད་པ་དགག་པ། སེམས་ཙམ་པའི་ལུགས་བཀག་པ་ལ་ལུང་གི་གནོད་པ་མེད་པར་བསྟན་པའོ། །དང་པོ་ལ་གཉིས། གཞན་ལུགས་བརྗོད་པ་དང་། ལུགས་དེ་དགག་པའོ། །དང་པོ་ནི། གང་ཕྱིར་མཐོང་བ་དག་ལ་བློ་ནུས་ནི། །ཞེས་སོགས་རྐང་པ་གསུམ་བྱུང་། གང་ཟག་གང་ལ་སྐྲའི་རྣམ་པ་ཅན་གྱི་ཤེས་པ་སྔ་མ་གཞན་གྱིས་བཞག་པའི་བག་ཆགས་སྨིན་པ་ཡོད་པ་དེ་ཁོ་ན་ལ་སྐྲ་ཤད་ཀྱི་རྣམ་པ་ཅན་གྱི་ཤེས་པ་འབྱུང་ལ། གང་གི་ཕྱིར་རབ་རིབ་མེད་པར་ཡུལ་མཐོང་བ་དག་ལ་སྐྲ་ཤད་དུ་སྣང་བའི་བློའི་ནུས་པ་བག་ཆགས་ནི་སྨིན་པ་མེད་པ་དེའི་ཕྱིར་རབ་རིབ་མེད་པ་དེ་ལ་སྐྲ་ཤད་མཐོང་བའི་བློ་སྐྱེ་བར་མི་འགྱུར་བ་ཡིན་གྱི། ཤེས་བྱ་སྐྲ་ཤད་དུ་ཡོད་པའི་དངོས་པོ་དང་བྲལ་བས་བློ་དེ་མི་སྐྱེ་བ་མིན་ནོ་ཞེ་ན། གཉིས་པ་ལ་གསུམ། ད་ལྟར་བ་ལ་ནུས་པ་རང་བཞིན་གྱིས་གྲུབ་པ་དགག་པ། མ་འོངས་པའི་ནུས་པ་རང་བཞིན་གྱིས་གྲུབ་པ་དགག་པ། འདས་པ་ལ་ནུས་པ་རང་བཞིན་གྱི་གྲུབ་པ་དགག་པའོ། ། དང་པོ་ནི། ནུས་དེ་མེད་པས་འདི་ནི་འགྲུབ་མ་ཡིན། །ཞེས་སོགས་རྐང་པ་གསུམ་བྱུང་། ནུས་པ་ངོ་བོ་ཉིད་ཀྱིས་གྲུབ་པ་དེ་མེད་པས། ནུས་པ་སྨིན་མ་སྨིན་ལས་རྣམ་ཤེས་འབྱུང་མི་འབྱུང་གི་ཕྱོགས་འདི་ནི་འགྲུབ་པ་མ་ཡིན་ནོ།། ཇི་ལྟར་མི་འགྲུབ་ཅེ་ན། རྣམ་ཤེས་འདས་མ་འོངས་ད་ལྟར་བ་གསུམ་ལས། རེ་ཞིག་སྐྱེས་པ་སྟེ་རྣམ་ཤེས་ད་ལྟར་བ་ལ་ནུས་པ་ངོ་བོ་ཉིད་ཀྱིས་གྲུབ་པ་སྲིད་པ་ཉིད་ཡོད་པ་མ་ཡིན་ལ། མ་སྐྱེས་པ་མ་འོངས་པའི་ངོ་བོ་ལ་ཡང་ནུས་པ་ཡོད་པ་མ་ཡིན་ནོ། །དེ་ལ་རེ་ཞིག་རྣམ་ཤེས་ད་ལྟར་བ་ལ་དེའི་རྒྱུའི་ནུས་པ་ཡོད་ན། དེ་གཉིས་དུས་མཉམ་དུ་འགྱུར་ལ། དེའི་ཚེ་ནུས་པའི་རྣམ་ཤེས་ཞེས་རྣམ་དབྱེ་དྲུག་པ་ཡིན་པ་དེའི་ཚེ་ནི། དེ་གཉིས་དོན་གཞན་དུ་མི་རིགས་པས་རྣམ་ཤེས་ནི་ནུས་པ་ཉིད་དུ་འགྱུར་བས། རྣམ་ཤེས་དེ་རང་ལས་སྐྱེ་བར་འགྱུར་རོ། །ནུས་པ་ལས་རྣམ་ཤེས་ཞེས་རྣམ་དབྱེ་ལྔ་པ་ཡིན་པ་དེའི་ཚེ་ནི། རྣམ་ཤེས་དེ་དུས་མཉམ་པའི་ནུས་པ་ལས་འབྱུང་བར་འགྱུར་བས། རྒྱུའི་དུས་ན་འབྲས་བུ་ཡོད་པར་འགྱུར་རོ། །དེ་ལྟར་ན་རྣམ་ཤེས་ད་ལྟར་བ་ལ་དེའི་རྒྱུའི་ནུས་པ་ཡོད་པ་མ་ཡིན་ནོ། ། གཉིས་པ་ནི། ཁྱད་པར་མེད་པར་ཁྱད་པར་ཅན་ཡོད་མིན། །ཞེས་པ་ནས། གྲུབ་མིན་ཉིད་ཅེས་དམ་པ་རྣམས་ཀྱིས་གསུངས།། ཞེས་ཚིགས་བཅད་ཕྱེད་དང་གཉིས་བྱུང་། རྣམ་ཤེས་མ་སྐྱེས་པ་ལ་ནུས་པ་ཡོད་ན་ནི། རྣམ་ཤེས་ཀྱི་ནུས་པ་ཞེས་སྦྱར་བ་ན། ནུས་པ་ཁྱད་གཞི་དང་རྣམ་ཤེས་ཁྱད་ཆོས་ཡིན་ནོ། །དེ་ལྟར་ན་ཁྱད་པར་གྱི་ཆོས་རྣམ་ཤེས་མེད་པར་དེས་ཁྱད་པར་དུ་བྱས་པ་ཅན་གྱི་ནུས་པ་ཡོད་པ་མ་ཡིན་ཏེ། དེ་ལྟར་མ་ཡིན་ན་མོ་གཤམ་གྱི་བུ་ལའང་དེའི་ནུས་པ་ཡོད་པར་ཐལ་བར་འགྱུར་རོ། །གལ་ཏེ་འཇིག་རྟེན་ན་འབྱུང་འགྱུར་གྱི་འབྲས་ཆན་ལ་བསམ་ནས་འབྲས་ཆན་ཚོས་ཤིག་ཅེས་སྨྲས་པ་དང་། བསྟན་བཅོས་ལས་ཀྱང་། མངལ་དུ་འཇུག་པ་གསུམ་དག་སྟེ། །འཁོར་ལོ་སྒྱུར་དང་རང་བྱུང་གཉིས། །ཞེས་འཁོར་སྒྱུར་སོགས་སུ་འགྱུར་རྒྱུ་ལ་དགོངས་ནས་དེ་ལྟར་བཤད་པ་ལྟར། འབྱུང་བར་འགྱུར་བའི་རྣམ་ཤེས་ལ་བསམས་ནས་རྣམ་ཤེས་ཀྱི་ནུས་པ་ཞེས་བསྙད་པར་འདོད་དོ་ཞེ་ན། དེ་ཡང་སྙིང་པོ་མེད་དེ། མོ་གཤམ་གྱི་བུ་ལ་སོགས་པ་བཞིན་དུ་རང་བཞིན་གྱིས་གྲུབ་པའི་རྣམ་ཤེས་སྐྱེད་པའི་ནུས་པ་མེད་པར་རང་བཞིན་གྱིས་གྲུབ་པའི་རྣམ་ཤེས་འདི་ཡི་འབྱུང་བར་འགྱུར་བ་མེད་དོ། ། རང་བཞིན་གྱིས་གྲུབ་པ་ནི་ད་ལྟ་མེད་ན་དུས་ནམ་ཡང་འབྱུང་བར་མི་འགྱུར་བས། གཞི་མ་གྲུབ་པ་དང་ཁྱད་མེད་དུ་འགྱུར་བའི་ཕྱིར་རོ། །གཞན་ཡང་རྣམ་ཤེས་འབྱུང་འགྱུར་ལ་ལྟོས་ནས་དེའི་ནུས་པ་འཇོག་ལ། རྒྱུ་ནུས་པ་ལ་ལྟོས་ནས་རྣམ་ཤེས་འཇོག་ན། ཕན་ཚུན་གྱི་དོན་ལ་བརྟེན་པའི་འགྲུབ་པར་འགྱུར་རོ། །དེ་འདོད་དོ་ཞེ་ན། དེ་ལྟར་ན་རྣམ་ཤེས་རང་བཞིན་གྱིས་གྲུབ་པ་མིན་པ་ཉིད་ཅེས་དམ་པ་མཁྱེན་རབ་མངའ་བ་རྣམས་ཀྱིས་གསུངས་སོ། །དེ་ལྟར་ན་རྣམ་ཤེས་མ་འོངས་པ་ལ་ཡང་ནུས་པ་མེད་དོ། ། གསུམ་པ་ནི། གལ་ཏེ་འགགས་པའི་ནུས་སྨིན་ལས་འགྱུར་ན། །ཞེས་པ་ནས། དེ་དག་རྒྱུད་གཅིག་གཏོགས་པར་རིགས་མ་ཡིན། །ཞེས་ཚིགས་བཅད་གསུམ་བྱུང་། གལ་ཏེ་རྣམ་ཤེས་སྔ་མ་འགགས་པའི་ནུས་པ་སྨིན་པ་ལས་འབྱུང་འགྱུར་གྱི་རྣམ་ཤེས་འབྱུང་བར་འགྱུར་ན་ནི། རང་བཞིན་གྱིས་གྲུབ་པའི་གཞན་གྱི་ནུས་པ་ལས་འབྲས་བུའི་རྣམ་ཤེས་གཞན་འབྱུང་བར་འགྱུར་རོ། །ཅིའི་ཕྱིར་ཞེ་ན། གང་གི་ཕྱིར་རྒྱུན་ཅན་སྐད་ཅིག་མ་རྣམས་རིམ་ཅན་དུ་འབྱུང་བ་དེར། ཁྱོད་ལྟར་ན་སྔ་ཕྱི་ཕན་ཚུན་ངོ་བོ་ཉིད་ཀྱིས་ཐ་དད་པ་ཡོད་པའི་ཕྱིར་རོ། །གལ་ཏེ་དེ་ནི་འདོད་པའི་ཕྱིར་སྐྱོན་མ་ཡིན་ནོ་སྙམ་ན། དེའི་ཕྱིར་དངོས་པོ་ཐམས་ཅད་རང་ལས་གཞན་པའི་དངོས་པོ་ཀུན་ལས་འབྱུང་བར་འགྱུར་རོ། །གལ་ཏེ་དེར་ནི་རྒྱུན་ཅན་རྫས་ཀྱི་སྐད་ཅིག་མ་རྣམས་ཕན་ཚུལ་ངོ་བོ་ཉིད་ཀྱིས་གྲུབ་པའི་ཐ་དད་དེ་གཞན་ཉིད་ཡོད་མོད་ཀྱི། དེ་ལྟ་ནའང་སྐད་ཅིག་སྔ་ཕྱི་བ་དེ་དག་ལ་རྒྱུན་ནི་ཐ་དད་པ་མེད་པ་སྟེ་གཅིག་པ་ཁོ་ན་ཡིན་པ་དེའི་ཕྱིར། ཐམས་ཅད་ལས་ཐམས་ཅད་སྐྱེ་བར་ཐལ་བའི་ཉེས་པ་མེད་དོ་ཞེ་ན། སྔ་ཕྱི་ངོ་བོ་ཉིད་ཀྱིས་གྲུབ་པའི་སོ་སོ་བ་ལ་རྒྱུད་གཅིག་པ་འདི་མ་གྲུབ་པས་རྒྱུད་གཅིག་པ་འདི་ནི་བསྒྲུབ་པར་བྱ་བ་ཞིག་གོ ། ཅིའི་ཕྱིར་ཞེ་ན། སྔ་ཕྱི་ངོ་བོ་ཉིད་ཀྱིས་གྲུབ་པའི་ཐ་དད་རྣམས་ལ་ཐ་མི་དད་པའི་རྒྱུན་ཏེ་རྒྱུད་གཅིག་པའི་གོ་སྐབས་མི་རིགས་པའི་ཕྱིར་ཏེ། དཔེར་ན་བྱམས་པ་དང་ཉེར་སྦས་ལ་བརྟེན་པ་སྟེ་རྒྱུད་གཅིག་ཏུ་གཏོགས་པ་ནི་གང་ཟག་སོ་སོའི་གཞན་ཉིད་ཡིན་པའི་ཕྱིར་ན། རྒྱུད་གཅིག་གཏོགས་པ་མིན་པ་དེ་བཞིན་དུ། སྔ་ཕྱི་བ་གང་དག་རང་གི་མཚན་ཉིད་ཀྱིས་གྲུབ་པའི་སོ་སོ་བ་དེ་དག་ནི་རྒྱུད་གཅིག་ཏུ་གཏོགས་པ་སྟེ་གཅིག་པ་ཉིད་རིགས་པ་དང་ལྡན་པ་མ་ཡིན་ནོ། ། རྒྱུན་དང་རྒྱུན་ཅན་གྱི་ཁྱད་པར་ནི། ཆུ་ཀླུང་གི་རྒྱུན་ལྟར་རྒྱུན་ཆགས་པར་རྒྱུ་དང་འབྲས་བུ་འབྲེལ་བར་འཇུག་པ་ན། སྔ་ཕྱི་བ་རྒྱུད་པས་བར་སྟོང་མེད་པར་རྣམ་པར་མ་ཆད་པར་གནས་པ། འདུ་བྱེད་ཀྱི་སྐད་ཅིག་དུས་གསུམ་པའི་ཉེ་བར་ལེན་པ་ཅན་ལ་རྒྱུན་ཞེས་བྱ་སྟེ། སྐད་ཅིག་མ་རྣམས་གང་གི་ཆ་ཅན་ཡིན་གྱི། སྔ་ཕྱི་བར་མ་ཆད་པ་ཙམ་མིན་ནོ། །དེ་ནི་རྒྱུན་གྱི་ཆ་ཤས་རྫས་ཀྱི་སྐད་ཅིག་མ་རྣམས་ལ་ཡོད་པས་ན། རྒྱུན་གྱི་ཡན་ལག་རྫས་ཀྱི་སྐད་ཅིག་མ་རྣམས་ལ་རྒྱུན་ཅན་ཞེས་བརྗོད་དེ། རྒྱུན་གྱི་ཆ་ཤས་དང་ཡན་ལག་རྣམས་ཆ་ཅན་གྱི་རྒྱུན་དེའི་ཡིན་པས་རྒྱུན་ལ་དེའི་ཉེ་བར་ལེན་པ་ཞེས་བརྗོད་དེ། དཔེར་ན་བུམ་པ་ནི་བུམ་པའི་མཆུ་དང་མགྲིན་པ་ལ་སོགས་པའི་ཉེ་བར་ལེན་པ་ཡིན་པ་བཞིན་ནོ། །ཞེས་རྣམ་བཤད་ལས་གསུངས་པ་ལྟར་རོ། ། གཉིས་པ་ལ་གཉིས། གཞན་གྱི་ལུགས་བརྗོད་པ་དང་། ལུགས་དེ་དགག་པའོ། །དང་པོ་ནི། མིག་བློ་སྐྱེ་བ་རང་ནུས་གང་ཞིག་ལས། །ཞེས་པ་ནས། ཕྱི་རོལ་མེད་པར་ཡིད་ནི་ཡོད་ཅེ་ན། །ཞེས་ཚིགས་བཅད་གསུམ་བྱུང་། སླར་ཡང་སེམས་ཙམ་པས་སྨྲས་པ། མིག་གི་བློ་སྟེ་རྣམ་པར་ཤེས་པ་སྐྱེ་བའི་རང་གི་ནུས་པ་བག་ཆགས་གང་ཞིག་ཀུན་གཞི་ལ་རྣམ་པར་ཤེས་པ་གཞན་གྱིས་རང་འགག་བཞིན་པ་ན་དེ་མ་ཐག་ཏུ་འཇོག་པར་བྱེད་ལ། དེ་སྨིན་པ་ལས་དུས་ཕྱིས་སྔ་མ་དེའི་རྣམ་པའི་རྗེས་སུ་བྱེད་པའི་མིག་གི་རྣམ་ཤེས་སྐྱེ་བར་འགྱུར་ཞིང་། རང་གི་སྟེ་མིག་གི་རྣམ་ཤེས་དེ་གང་ལས་སྐྱེ་བའི་ནུས་པ་རྟེན་དུ་གྱུར་པ་དེ་ལ། གཏི་མུག་གིས་འཇིག་རྟེན་པ་རྣམས་དབང་པོ་གཟུགས་ཅན་མིག་ཡིན་ནོ་སྙམ་དུ་རྟོགས་ཀྱི། རྣམ་ཤེས་ལས་ངོ་བོ་ཐ་དད་པའི་མིག་དབང་ནི་ཡོད་པ་མིན་ནོ། །དེ་བཞིན་དུ་དབང་པོ་གཟུགས་ཅན་ལྷག་མ་ལ་ཡང་སྦྱར་བར་བྱའོ། །དེ་ལ་མིག་ཤེས་སྐྱེ་བའི་རྒྱུ་བག་ཆགས་ནི་དེའི་རྒྱུའི་རྐྱེན་ཡིན་ལ། མིག་དབང་ནི་བདག་རྐྱེན་ནོ། །ཤེས་པ་ལ་དབང་པོ་གཟུགས་ཅན་དུ་སྣང་བ་རྣམས་མིག་དབང་སོགས་སུ་འདོད་པ་ལྟར། ཡུལ་རྣམས་ཀྱང་དེ་ལྟར་ཡིན་པ་ནི། འཇིག་རྟེན་འདི་ན་དབང་པོ་ལྔ་ལས་བྱུང་བའི་རྣམ་པར་རིག་པ་ལྔ་། ཕྱི་རོལ་གྱི་གཟུང་བ་མེད་པར་རྣམ་ཤེས་རང་གི་ས་བོན་ཀུན་གཞི་ལ་བཞག་པ་སྨིན་པ་ལས་སྔོ་སོགས་སུ་སྣང་བ་ཉིད་འབྱུང་བར་མ་རྟོགས་ནས། སྐྱེ་བོས་སེམས་སྔོ་སོགས་སུ་སྣང་བ་ལ་ཕྱི་རོལ་གྱི་གཟུང་བར་ཁས་ལེན་པ་སྟེ་མངོན་པར་ཞེན་ནོ། ། དེའི་ཕྱིར་རྣམ་ཤེས་ལས་དོན་གཞན་པའི་ཕྱི་རོལ་མེད་དོ། །རྣམ་པ་གཅིག་ཏུ་ན། རྨི་ལམ་ན་ནི་གཟུགས་དོན་གཞན་དུ་གྱུར་པ་མེད་པར་རང་གི་བག་ཆགས་ཀྱི་ནུས་པ་སྨིན་པ་ལས་གཟུགས་སྒྲ་སོགས་དེའི་རྣམ་པ་ཅན་གྱི་སེམས་འབྱུང་བ་ཇི་ལྟ་བ་དེ་བཞིན་དུ། སད་པའི་སྐབས་ལའང་འདིར་ཕྱི་རོལ་གྱི་དོན་མེད་པར་ཡིད་ནི་ཡོད་དོ་ཞེ་ན། གཉིས་པ་ནི། ཇི་ལྟར་མིག་མེད་པར་ནི་རྨི་ལམ་དུ། །ཞེས་པ་ནས། རྩོད་འདི་སེལ་བྱེད་ཅེས་ཚིགས་བཅད་གསུམ་དང་རྐང་པ་ཕྱེད་དང་གསུམ་བྱུང་། དེ་ནི་མི་རིགས་ཏེ། ཇི་ལྟར་མིག་དབང་མེད་པར་རྨི་ལམ་དུ་སྔོ་སོགས་སྣང་བའི་ཡིད་ཤེས་ཀྱི་སེམས་འབྱུང་བ་དེ་ལྟར་དུ། མིག་དབང་མེད་པར་རྣམ་ཤེས་རང་གིས་བོན་བག་ཆགས་ནི་སྨིན་པ་ལས་སད་པའི་ལོང་བ་ལ་ཡང་མ་ལོང་བ་ལྟ་བུའི་གཟུགས་མཐོང་བ་སོགས་ཅིའི་ཕྱིར་མི་སྐྱེ་སྟེ། སད་རྨི་གཉིས་ཀར་ཡང་རྣམ་ཤེས་ཀྱི་རྟེན་མིག་དབང་མེད་པར་མཚུངས་པའི་ཕྱིར་རོ། ། འདི་ཡང་ཕྱི་རོལ་མེད་པར་རྣམ་ཤེས་རང་བཞིན་གྱིས་སྐྱེ་ན་དེ་རྒྱུ་རྐྱེན་ལ་ལྟོས་མི་རུང་བས། སད་རྨི་གཉིས་ཀྱི་གཅིག་ལ་སྐྱེ་ལ་གཅིག་ཤོས་ལ་མི་སྐྱེ་བའི་རྒྱུ་མཚན་མེད་པའི་གནད་ཀྱིས་ཡིན་ནོ། །ཅི་སྟེ་དེ་གཉིས་ལ་དེ་འདྲ་བའི་ཡིད་ཤེས་སྐྱེ་མི་སྐྱེ་ནི་མིག་དབང་ཡོད་མེད་ཀྱིས་མ་ཡིན་གྱི། དེ་འདྲ་བའི་ཡིད་ཤེས་འབྱུང་བའི་ནུས་པ་སྨིན་མ་སྨིན་གྱིས་ཡིན་ནོ་སྙམ་ན། དེ་ནི་མི་རིགས་ཏེ། གལ་ཏེ་ཁྱོད་ལྟར་རྨི་ལམ་ན་དྲུག་པ་ཡིད་ཤེས་ནུས་པ་སྨིན་པ་ཡོད་ལ་སད་པ་ལ་མེད་པར་གྱུར་ན། དྲུག་པ་ཡིད་ཤེས་གཟུགས་སོགས་སུ་གསལ་བར་སྣང་བའི་ནུས་པ་སྨིན་པ་སད་པའི་སྐབས་འདིར་ལོང་བ་ལ་མེད་པ་ཇི་ལྟ་བ་དེ་ལྟར་རྨི་ལམ་གྱི་ཚེ་མེད་ཅེས་ཅིས་མི་རིགས་ཏེ་རིགས་སོ། ། འདི་ཡང་ནུས་པ་རང་བཞིན་གྱིས་གྲུབ་པ་དེ་དུས་གཅིག་ཏུ་མེད་ན་དུས་རྟག་ཏུ་མེད་དགོས་པའི་གནད་ཀྱིས་ཡིན་ནོ། །རྨི་ལམ་མཐོང་བ་ལ་ནི་སད་པའི་ལོང་བ་ལྟར་རྣམ་ཤེས་ཀྱི་རྟེན་མིག་དབང་མེད་པའི་ཕྱིར། ནུས་པའི་མིང་ཅན་གྱི་མིག་དབང་དེ་ལ་རྣམ་ཤེས་བརྟེན་པའི་རྣམ་པའི་རྗེས་སུ་བྱེད་པ། ཡིད་ཤེས་ཀྱི་ནུས་པ་སྨིན་པ་ལས་བྱུང་བའི་ཡིད་ཀྱི་རྣམ་པར་ཤེས་པ་ཅན་མ་ཡིན་ནོ། །དེའི་ཕྱིར་མིག་མེད་པ་སད་པའི་ལོང་བ་འདི་ལ་དོན་སྣང་གི་བག་ཆགས་སྨིན་པའི་རྒྱུ་མིན་པ་ཇི་ལྟ་བ་དེ་ལྟར་རྨི་ལམ་དུ་ཡང་གཉིད་ནི་དོན་སྣང་གི་བག་ཆགས་སྨིན་པའི་རྒྱུ་མ་ཡིན་ཏེ། །ཕྱི་རོལ་མེད་པར་ཤེས་པ་རང་བཞིན་གྱིས་སྐྱེ་ན་བག་ཆགས་སྨིན་པ་ལ་མི་ལྟོས་པའི་ཕྱིར་རོ། །གང་གི་ཕྱིར་བག་ཆགས་བརྫུན་པ་ལས་རྨི་ལམ་གྱི་དོན་སྣང་གི་ཤེས་པ་བརྫུན་པ་སྐྱེ་བ་དེའི་ཕྱིར། རྨི་ལམ་དུ་ཡང་སད་པའི་སྐབས་དེ་ལྟ་བུའི་ཡུལ་གྱི་དངོས་པོ་གཟུགས་སོགས་སུ་སྣང་བའི་རྣམ་ཤེས་བརྫུན་པ་དང་། རྨི་ལམ་གྱི་མིག་རྟོགས་པ་སྟེ་རྣམ་པར་ཤེས་པའི་རྒྱུ་སྟེ་རྟེན་དུ་གྱུར་པ་ཁས་བླང་བར་བྱའོ། ། འདི་ནི་རྨི་ལམ་གྱི་མིག་དང་། རྨི་ལམ་གྱི་མིག་ཤེས་དང་། རྨི་ལམ་གྱི་གཟུགས་གསུམ་ཡོད་པར་གསུངས་ཀྱི། དེ་གསུམ་མིག་སོགས་སུ་འདོད་པ་མིན་ནོ། །དེའི་ཕྱིར་དེ་ལྟར་ན་སེམས་ཙམ་པ་འདི་ཡིས་དབུ་མ་པ་ལ་ལན་གང་དང་གང་བཏབ་པ་དེ་དང་དེ་ནི། དམ་བཅའ་སྟེ་བསྒྲུབ་བྱ་མ་གྲུབ་པ་དང་མཚུངས་པར་མཐོང་བས། རྩོད་འདི་སྟེ་རྣམ་པར་རིག་པ་ཙམ་དུ་སྨྲ་བ་འདི་སེལ་བ་སྟེ་ཟློག་པར་བྱེད་དོ། །དཔེར་ན་དབུ་མ་བས། སད་པའི་སྐབས་ཀྱི་ཡུལ་དབང་རྣམ་ཤེས་གསུམ་རང་བཞིན་གྱིས་གྲུབ་པས་སྟོང་པ་ཡིན་ཏེ། དམིགས་པ་ཡིན་པའི་ཕྱིར་རྨི་ལམ་བཞིན་ནོ། །ཞེས་བཀོད་པ་ན། སེམས་ཙམ་པས། སད་པའི་རྣམ་ཤེས་ནི་ཕྱི་དོན་གྱིས་སྟོང་སྟེ། རྣམ་ཤེས་ཡིན་པའི་ཕྱིར་རྨི་ལམ་གྱི་རྣམ་ཤེས་བཞིན་ནོ། །ཞེས་བྱ་བ་ལ་སོགས་པའོ། །སྦྱོར་བ་འདི་ནི་དཔེ་མ་གྲུབ་པས་བསྒྲུབ་བྱ་དང་མཚུངས་པ་ཡིན་ཏེ། རྨི་ལམ་ན་ཡིད་ཤེས་ལས་ངོ་བོ་ཐ་དད་པའི་ཆོས་ཀྱི་སྐྱེ་མཆེད་ཀྱི་གཟུགས་ཡོད་པའི་ཕྱིར་རོ།། གསུམ་པ་ནི། སངས་རྒྱས་རྣམས་ཀྱིས་ནི། །འགར་ཡང་དངོས་པོ་ཡོད་ཅེས་མ་བསྟན་ཏོ།། ཞེས་བྱུང་། དེ་ལྟར་སེམས་ཙམ་པའི་ལུགས་བཀག་པ་ལ་རིགས་པས་མི་གནོད་པར་མ་ཟད། ལུང་གིས་གནོད་པ་སྲིད་པ་མ་ཡིན་ཏེ། གང་གི་ཕྱིར་ཡང་དག་པར་རྫོགས་པའི་སངས་རྒྱས་རྣམས་ཀྱིས་ནི། རང་གི་ལུགས་ལ་གསུང་རབ་འགར་ཡང་དངོས་པོ་བདེན་པར་ཡོད་ཅེས་མ་བསྟན་པའི་ཕྱིར་རོ། ། གསུམ་པ་ནི། རྣལ་འབྱོར་པ་ཡིས་བླ་མའི་མན་ངག་ལས། །ཞེས་པ་ནས། ཆུ་འབབ་ཀླུང་ལ་ཡི་དྭགས་རྣག་བློ་ཡང་། །ཞེས་ཚིགས་བཅད་ཕྱེད་དང་གསུམ་བྱུང་། གལ་ཏེ་ཕྱི་རོལ་མེད་པའི་ཤེས་པ་རང་བཞིན་གྱིས་ཡོད་དེ། རྣལ་འབྱོར་པས་ས་གཞི་ཀེང་རུས་ཀྱིས་གང་བར་མཐོང་བའི་ཚེ། ཀེང་རུས་མེད་ཀྱང་རང་བཞིན་གྱིས་གྲུབ་པའི་རྣམ་ཤེས་ནི་ཡོད་པའི་ཕྱིར་རོ་སྙམ་ན། མི་སྡུག་པ་སྒོམ་པའི་རྣལ་འབྱོར་པས་བླ་མའི་མན་ངག་ལས། ཀེང་རུས་ཀྱིས་ས་གཞི་གང་བར་མཐོང་བ་གང་ཡིན་པ་དེར་ཡང་ཡུལ་དབང་རྣམ་ཤེས་གསུམ་ཆར་རང་བཞིན་གྱིས་སྐྱེ་བ་མེད་པར་མཐོང་སྟེ། ཏིང་ངེ་འཛིན་དེ་ནི་ལོག་པ་སྟེ་དེ་ཁོ་ན་ཉིད་མ་ཡིན་པ་ཡིད་ལ་བྱེད་པར་བསྟན་པ་སྟེ་མདོ་ལས་གསུངས་པའི་ཕྱིར་རོ།། ཤེས་པ་རང་བཞིན་གྱིས་གྲུབ་ན་དེའི་སྣང་བ་ཡང་དེ་ལྟར་འགྱུར་བས་ཡིད་བྱེད་དེ་དེ་ཁོ་ན་ཉིད་ཀྱི་ཡུལ་ཅན་དུ་འགྱུར་རོ། །དེ་ལྟ་མ་ཡིན་ན་ཁྱོདཀྱི་ཟློས་གར་གྱི་ལྟད་མོ་ལ་སོགས་པ་ལྟ་བ་ན་ཡུལ་དེར་མིག་གཏད་པ་རྣམས་ལས། ཇི་ལྟར་གང་ཟག་གཅིག་ལ་དབང་པོའི་བློ་མིག་གི་རྣམ་ཤེས་ཡུལ་དེའི་རྣམ་པ་ཅན་སྐྱེ་བ་དེ་བཞིན་དུ་སྟེ་དེ་འདྲ་བའི་རྣམ་པ་ཅན་ལྟད་མོ་བ་གཞན་རྣམས་ལ་ཡང་སྐྱེ་བ་ཇི་ལྟ་བ་དེ་ལྟར་དུ། མི་སྡུག་པའི་ཡིད་ཅན་གྱི་རྣལ་འབྱོར་བ་ལྟར། གཅིག་ཤོས་ཏེ་རྣལ་འབྱོར་པ་མ་ཡིན་པས་ཡུལ་དེར་བློ་གཏད་པ་སྟེ་ཀེང་རུས་ལ་སོགས་པའི་ཡུལ་ལ་ལྟ་འདོད་པ་རྣམས་ལ་ཡང་ཀེང་རུས་རྟོགས་པ་སྟེ་མཐོང་བ་སྐྱེ་བར་འགྱུར་ཏེ། སྔོན་པོ་སོོགས་ཀྱི་རྣམ་ཤེས་བཞིན་ནོ། །ཏིང་ངེ་འཛིན་འདི་བརྫུན་པར་ཏེ་ལོག་པའི་དོན་ཡིད་ལ་བྱེད་པར་ཡང་མི་འགྱུར་རོ། །འགྲེལ་པ་དང་བསྟུན་ན། ཁྱོད་ཀྱི་དབང་བློའི་ཡུལ་གཏད་ཇི་ལྟ་བ། །དེ་ལྟར་མི་སྡུག་ཡིད་ཅན་དེ་བཞིན་དུ། །ཡུལ་དེར་བློ་གཏད་གཅིག་ཤོས་རྣམས་ལ་ཡང་། །སྐྱེ་འགྱུར་དེ་ནི་བརྫུན་པར་ཡང་མི་འགྱུར། །ཞེས་པའི་འགྱུར་ཅིག་ཐོབ་པར་སྣང་ངོ་། །ཞེས་རྣམ་བཤད་ལས་གསུངས་སོ། །རྣལ་འབྱོར་བ་ཡིན་མིན་མགོ་མཚུངས་མཛད་པ་ཡང་། ཤེས་པ་རང་བཞིན་གྱིས་གྲུབ་ན་ཀེང་རུས་ཀྱི་མན་ངག་སྒོམ་པ་ལ་ལྟོས་པའི་འགོག་ནུས་པའི་གནད་ཀྱིས་ཡིན་ནོ། །དེ་བཞིན་དུ་རབ་རིབ་དང་ལྡན་པའི་དབང་པོ་ཅན་དང་མཚུངས་པའི་སྒྱུ་མ་དང་གཟུགས་བརྙན་སོགས་དཔེར་འགོད་པ་ལ་ཡང་ལན་གདབ་ཚུལ་ཤེས་པར་བྱ་ལ། ཆུ་འབབ་པའི་ཀླུང་ལ་ཡི་དྭགས་རྣམས་ལ་རྣག་ཁྲག་གི་བློ་སྐྱེ་བ་ལ་ཡང་སྔ་མ་བཞིན་དུ་ཤེས་པར་བྱའོ། །དེ་དག་གི་སྐབས་སུ་ལན་གདབ་ཚུལ་ནི། རྣལ་འབྱོར་པས་ས་གཞི་ཀེང་རུས་ཀྱིས་གང་བར་སྣང་བའི་ཚེ་ཡང་། དེའི་ཡུལ་དབང་རྣམ་ཤེས་གསུམ་ཆར་རང་བཞིན་གྱིས་མེད་པས་ཤེས་པ་རང་བཞིན་གྱིས་ཡོད་པའི་དཔེར་མ་གྲུབ་པ་དང་། དེའི་ཚེ་ཀེང་རུས་མེད་ཀྱང་ཀེང་རུས་ཀྱིས་གང་བར་སྣང་བ་དེ་ཉིད་ཕྱི་རོལ་ཏུ་གྱུར་པའི་གཟུགས་ཡིན་པས་ཕྱི་དོན་མེད་པའི་དཔེར་མ་གྲུབ་ཅེས་པའོ། །དེ་བཞིན་དུ་སྒྱུ་མ་དང་གཟུགས་བརྙན་སྣང་བའི་མིག་ཤེས་སོགས་འཕྲལ་གྱི་འཁྲུལ་རྒྱུས་བསླད་པའི་དབང་ཤེས་རྣམས་ལ་ཇི་ལྟར་རིགས་པར་སྦྱར་བར་བྱའོ། །ཆོས་ཀྱི་སྐྱེ་མཆེད་ཀྱི་གཟུགས་ལྔ་ཡོད་དེ། བསྡུས་པ་ལས་གྱུར་པ་ནི་རྡུལ་ཕྲ་རབ་དང་། །མངོན་པར་སྐབས་ཡོད་པ་ནི་ཡིད་ཤེས་ཁོ་ན་ལ་བར་གྱི་སྣང་བ་སྐྱ་སེང་སེང་ལྟ་བུར་སྣང་བ་དང་། ཡང་དག་པར་བླངས་པ་ལས་བྱུང་བ་ནི་སྡོམ་པ་སྡོམ་མིན་བར་མས་བསྡུས་པའི་རྣམ་རིག་མ་ཡིན་པའི་གཟུགས་དང་། ཀུན་བརྟགས་པ་ནི་མི་སྡུག་པ་བསྒོམ་པའི་ཡིད་ལ་གསལ་བར་སྣང་བའི་ཀེང་རུས་གྱི་གཟུགས་རྙན་དང་རྨི་ལམ་གྱི་གཟུགས་སོགས་དང་། དབང་འབྱོར་པ་ནི་ཟད་པར་གྱི་ཏིང་ངེ་འཛིན་གྱི་ཡུལ་དུ་གསལ་བར་སྣང་བའི་ཆུའི་གཟུགས་བརྙན་ལྟ་བུ་དེ་ཡིན་པའི་ཕྱིར་རོ། འདི་ལ་ཁ་ཅིག་ན་རེ། རྡུལ་ཕྲ་རབ་ཆོས་ཅན། བསྟན་མེད་ཐོགས་མེད་ཀྱི་གཟུགས་ཡིན་པར་ཐལ། ཆོས་ཀྱི་སྐྱེ་མཆེད་ཀྱི་གཟུགས་ཡིན་པའི་ཕྱིར། ཁྱབ་སྟེ། ཁམས་བཅོ་བརྒྱད་ཀྱི་ནང་ནས་གཟུགས་ཁམས་ནི་བསྟན་ཡོད་ཐོགས་བཅས་དང་། གཟུགས་ཅན་གྱི་ཁམས་ལྷག་མ་དགུ་ནི་བསྟན་མེད་ཐོགས་བཅས་དང་། སེམས་ཀྱི་ཁམས་བདུན་དང་ཆོས་ཁམས་ཏེ་བརྒྱད་ནི་བསྟན་མེད་ཐོགས་མེད་ཡིན་པར་མཛོད་ལས་བཤད་པ་གང་ཞིག། ཀུན་བཏུས་དར་ཊཱིཀ་ལས་ཀྱང་། ཆོས་ཀྱི་སྐྱེ་མཆེད་པའི་གཟུགས་དང་། མིང་གཞིའི་ཕུང་པོ་དང་། འདུས་མ་བྱས་རྣམས་ཐོགས་མེད་དོ། །ཞེས་གསུངས་པའི་ཕྱིར་རོ། །འདོད་མི་ནུས་ཏེ། ཐོགས་བཅས་ཡིན་པའི་ཕྱིར་ཏེ། རྡུལ་ཡིན་པའི་ཕྱིར་ན་མ་ཁྱབ་ཟེར་རམ་དཔྱད་པར་བྱའོ། །ཡང་ཁ་ཅིག་ན་རེ། མངོན་པར་སྐབས་ཡོད་པའི་གཟུགས་ཡིན་ན་ཆོས་ཀྱི་སྐྱེ་མཆེད་ཀྱི་གཟུགས་ཡིན་པས་ཁྱབ་ཟེར་ན། དེ་མི་འཐད་པར་ཐལ། དེ་ལ་གཟུགས་ཀྱི་སྐྱེ་མཆེད་དང་ཆོས་ཀྱི་སྐྱེ་མཆེད་གཉིས་ཡོད་པའི་ཕྱིར། དེར་ཐལ། དེར་གྱུར་པའི་ཆོས་ཀྱི་སྐྱེ་མཆེད་ནི་སྔར་བཤད་པ་ལྟར་ཡིན་ལ། གཟུགས་ཀྱི་སྐྱེ་མཆེད་ནི་མིག་ཤེས་ཀྱིས་ཕ་རིའི་གཟུགས་མཐོང་བ་ལ་ངེས་པར་དགོས་པའི་བར་གྱི་སྣང་བ་ལྟ་བུ་དེ་ཡིན་པའི་ཕྱིར་རོ། ། ཡང་ཁ་ཅིག་གིས། མངོན་པར་སྐབས་ཡོད་པའི་གཟུགས་ལ་ཆོས་ཀྱི་སྐྱེ་མཆེད་མེད་དེ། མིག་ཤེས་ཀྱི་གཟུང་བྱར་གྱུར་པའི་མངོན་པར་སྐབས་ཡོད་པའི་གཟུགས་དེ་ཉིད་ཡིད་ཤེས་ལ་ཡང་སྣང་བའི་ཕྱིར་ན་མ་ཁྱབ་སྟེ། ཡིད་ཤེས་ལ་སྣང་བའི་མངོན་པར་སྐབས་ཡོད་པའི་གཟུགས་དེ་ལ་གཟུགས་ཀྱི་སྐྱེ་མཆེད་ཡོད་ཀྱང་། ཡིད་ཤེས་ཁོ་ན་ལ་སྣང་བའི་མངོན་པར་སྐབས་ཡོད་པའི་གཟུགས་ནི་ཆོས་ཀྱི་མཆེད་ཡིན་པའི་ཕྱིར་རོ། །འོན་ཀྱང་ཡིད་ཤེས་ཁོ་ན་ལ་སྣང་བའི་མངོན་པར་སྐབས་ཡོད་པའི་གཟུགས་དེའི་མཚན་གཞིར་གང་འཇོག་པ་ནི་བློ་གྲོས་དང་ལྡན་པ་རྣམས་ལ་དཀའ་གནས་ཡིན་མིན་མི་ཤེས་ཀྱང་། བདག་ལྟ་བུ་བློ་དམན་པ་རྣམས་ལ་དཀའ་བའི་གནས་སུ་སྣང་བས་དཔྱད་པར་བྱའོ། ། ཁ་ཅིག་ན་རེ། དེའི་མཚན་གཞི་ཡོད་དེ། མིག་ཤེས་ཀྱི་གཟུང་བྱར་གྱུར་བའི་བར་སྣང་དེ་ལ་ཡིད་ཀྱི་ཤེས་པས་ཆ་སོ་སོར་ཕྱེ་བའི་མཐར་ཡིད་ཤེས་ཁོ་ནའི་ཡུལ་དུ་གྱུར་པའི་ཆ་ཕྲ་བ་ཞིག་ལུས་པ་དེ་ལ་ཆོས་ཀྱི་སྐྱེ་མཆེད་དུ་གྱུར་པའི་མངོན་པར་སྐབས་ཡོད་པའི་གཟུགས་སུ་འཇོག་པའི་ཕྱིར་ཏེ། དཔེར་ན་རགས་པའི་གཟུགས་ལ་ཆ་ཤས་སོ་སོར་ཕྱེ་བའི་མཐར་ཡིད་ཤེས་ཁོ་ནའི་ཡུལ་དུ་གྱུར་པའི་ཆ་ཕྲ་བ་ལུས་པ་དེ་ལ་རྡུལ་ཕྲ་རབ་དང་བསྡུས་པ་ལས་གྱུར་པའི་གཟུགས་སུ་འཇོག་པ་བཞིན་ཡིན་པའི་ཕྱིར་ཟེར་ན། དེ་ཡང་དཔྱད་གཞི་ཆ་སྟེ། དེ་ནི་སྣང་བའི་རྡུལ་ཕྲ་རབ་ཡིན་པས་བསྡུས་པ་ལས་གྱུར་པའི་གཟུགས་སུ་འགྱུར་གྱི་དེ་ལས་ལོགས་སུ་མེད་པའི་ཕྱིར་རོ། ། བྱས་པ་ལ་ཁོ་ན་རེ། དེ་ནི་རྡུལ་ཕྲ་རབ་མ་ཡིན་ཏེ། རྡུལ་ཕྲ་རབ་ནི་ཐོགས་བཅས་ཀྱི་གཟུགས་ལ་ཆ་ཤས་སུ་ཕྱེ་བའི་ཆ་ཕྲ་བ་ལ་བྱེད་ལ། ཡིད་ཤེས་ཁོ་ནའི་ཡུལ་དུ་གྱུར་པའི་མངོན་པར་སྐབས་ཡོད་པའི་གཟུགས་ནི་ཐོགས་མེད་ཀྱི་གཟུགས་སུ་གྱུར་པའི་བར་སྣང་འདི་ལ་ཆ་ཤས་སོ་སོར་ཕྱེ་བའི་ཆ་ཕྲ་བ་ལ་བྱེད་པའི་ཕྱིར་ཏེ། ཀུན་བཏུས་དར་ཊཱིཀ་ལས། ཆོས་ཀྱི་སྐྱེ་མཆེད་པའི་གཟུགས་ལྔར་ཡོད་དེ། ཕྱི་རོལ་གྱི་གཟུགས་ཐོགས་བཅས་ལ་གཞིག་པ་དང་། ཐོགས་མེད་ལ་གཞིག་པ་དང་། གཟུགས་སུ་བཏགས་པ་བླངས་པ་ལས་བྱུང་བ་དང་། མི་སྡུག་པ་སྒོམ་པ་དང་། རྣམ་ཐར་གྱི་ཏིང་ངེ་འཛིན་ལ་སྣང་བའི་གཟུགས་བརྙན་རྣམས་སུ་ཡོད་པའི་ཕྱིར། ཞེས་རྡུལ་ཕྲ་རབ་ནི་ཐོགས་བཅས་ལ་གཞིག་པ་དང་། མངོན་པར་སྐབས་ཡོད་པའི་གཟུགས་ནི་ཐོགས་མེད་ལ་གཞིག་པ་ཡིན་པར་བཤད་པའི་ཕྱིར་ཟེར་ན། འོ་ན་གཟུགས་ཀྱི་སྐྱེ་མཆེད་དུ་གྱུར་པའི་བར་སྣང་ཆོས་ཅན། ཐོགས་མེད་ཀྱི་གཟུགས་ཡིན་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་མི་ནུས་ཏེ། ཐོགས་བཅས་ཀྱི་གཟུགས་ཡིན་པའི་ཕྱིར་ཏེ། བསྟན་ཡོད་ཐོགས་བཅས་ཀྱི་གཟུགས་ཡིན་པའི་ཕྱིར་ཏེ། གཟུགས་ཀྱི་སྐྱེ་མཆེད་ཡིན་པའི་ཕྱིར་རོ། ། ཡང་ཁ་ཅིག་ན་རེ། དེའི་མཚན་གཞི་ཡོད་དེ། མིག་ཤེས་ཀྱི་གཟུང་བྱར་གྱུར་པའི་མངོན་པར་སྐབས་ཡོད་པའི་གཟུགས་འཛིན་པའི་རྟོགས་པའི་སྣང་ཡུལ་དེ་ཡིན་པའི་ཕྱིར་ཏེ། རྣམ་འགྲེལ་ཐར་ལམ་གསལ་བྱེད་ལས། རྟོག་པའི་ཡུལ་དུ་གྱུར་པའི་མངོན་པར་སྐབས་ཡོད་ཀྱི་གཟུགས་ཞེས་བསྙད་པ་དེ་ནི་གཟུགས་མ་ཡིན་གྱི། དེ་ནི་རྟོག་པའི་ཡུལ་གྱི་སྒྲོ་བཏགས་ཏེ། དེ་ལ་ཆོས་ཀྱི་སྐྱེ་མཆེད་ཀྱི་གཟུགས་ཞེས་ཀྱང་གཞན་ལས་བཤད་དོ། །ཞེས་གསུངས་པའི་ཕྱིར་ཟེར་ན། དེ་ཡང་དཔྱད་པའི་གཞི་ཆེ་སྟེ། དེ་འདྲ་བའི་རྟོག་པའི་ཞེན་ཡུལ་དུ་གྱུར་པའི་དེ་ལ་བྱེད་ན་ནི་དེ་གཟུགས་ཀྱི་སྐྱེ་མཆེད་དུ་འགྱུར་བའི་སྒྲོ་བཏགས་ཡིན་པར་བཤད་པ་དང་འགལ་བར་འགྱུར་ལ། དེའི་སྣང་ཡུལ་ལ་བྱེད་ན་ནི་འདུས་མ་བྱས་ཡིན་པའི་ཕྱིར་ཆོས་ཀྱི་སྐྱེ་མཆེད་ཀྱི་གཟུགས་སུ་མི་རུང་ཞིང་། ཆོས་ཀྱི་སྐྱེ་མཆེད་དུ་གྱུར་པའི་མངོན་པར་སྐབས་ཡོད་པའི་གཟུགས་འཛིན་པའི་རྟོག་པའི་ཞེན་ཡུལ་ལ་བྱེད་ན་ནི་སྔར་གྱི་དོགས་པ་སོ་ན་གནས་པའི་ཕྱིར་རོ། ། ཡང་ཁ་ཅིག་ན་རེ། བར་སྣང་ཆོས་ཅན། ཐོགས་བཅས་ཀྱི་གཟུགས་མ་ཡིན་པར་ཐལ། རང་གི་གོ་སར་བུམ་པ་ལྟ་བུའི་ཐོགས་བཅས་ཀྱི་གཟུགས་འབྱུང་བ་ལ་ཕར་མི་སྒྲིབ་པའི་ཕྱིར་ན་མ་ཁྱབ་སྟེ། བུམ་པ་ལྟ་བུ་ལ་ཕར་མི་སྒྲིབ་ཀྱང་ཚུར་སྒྲིབ་པ་དང་། རང་གི་གོ་སར་མུན་པ་འབྱུང་བ་ལ་ཕན་ཚུན་སྒྲིབ་པས་ན་ཐོགས་བཅས་སུ་འཇོག་པའི་ཕྱིར་རོ། །ཡང་ཁ་ཅིག་ན་རེ། རྣམ་རིག་མ་ཡིན་པའི་གཟུགས་ཐོབ་པ་ལ་ཁས་བླངས་པའི་སྒོ་ནས་ཐོབ་དགོས་པར་ཐལ། རྣམ་རིག་མ་ཡིན་པའི་གཟུགས་དེ་ཡང་དག་པར་བླངས་པ་ལས་བྱུང་བའི་གཟུགས་ཡིན་པའི་ཕྱིར་ན་མ་ཁྱབ་སྟེ། ཕྱོགས་གཅིག་གི་མིང་ཕྱོགས་ཅན་ལ་བཏགས་པ་ཡིན་པའི་ཕྱིར་རོ། །ཡང་ཁ་ཅིག །མེ་ལོང་ནང་གི་གཟུགས་བརྙན་དང་སྐྲ་ཤད་འཛག་སྣང་དང་། སྒྱུ་མའི་རྟ་དང་སྨིག་རྒྱུ་དང་ཟླ་གཉིས་སུ་སྣང་བ་རྣམས་རེ་རེ་ནས་ཆོས་ཅན། ཀུན་བཏགས་པའི་གཟུགས་ཡིན་པར་ཐལ། དེ་དག་ཀུན་བཏགས་པའི་གཟུགས་ཡིན་པར་མདོ་སྡེ་སྤྱོད་པའི་དབུ་མ་རང་རྒྱུད་པ་སོགས་ཀྱིས་འདོད་པའི་ཕྱིར་ན་མ་ཁྱབ། འདོད་མི་ནུས་ཏེ། གཟུགས་ཀྱི་སྐྱེ་མཆེད་ཡིན་པའི་ཕྱིར་ཏེ། མིག་ཤེས་ལ་སྣང་བའི་གཟུགས་ཡིན་པའི་ཕྱིར་རོ། ། ཡང་ཁ་ཅིག །མདོ་སྡེ་སྤྱོད་པའི་དབུ་མ་རང་རྒྱུད་པའི་ལུགས་ལ། སྒྱུ་མའི་རྟ་གླང་དེ་ཀུན་བཏགས་པའི་གཟུགས་མ་ཡིན་པར་ཐལ། དེ་གཟུགས་ཀྱི་སྐྱེ་མཆེད་ཡིན་པའི་ཕྱིར་ཏེ། འཇུག་པའི་ཊཱིཀ་ཆེན་ལས། དེ་ལྟར་སྒྱུ་མའི་སྣང་བ་ནི་རྣལ་འབྱོར་སྤྱོད་པའི་དབུ་མ་པ་ལྟར་ན་རང་རིག་མངོན་སུམ་དང་། ཕྱི་རོལ་ཁས་ལེན་པའི་རང་རྒྱུད་པ་ལྟར་ནས་ཕྱོགས་སམ་བར་སྣང་ལྟ་བུའི་གཞི་འཛིན་པའི་དབང་མངོན་གྱིས་འགྲུབ་ལ། ཞེས་གསུངས་པའི་ཕྱིར་ན་མ་ཁྱབ་སྟེ། དེ་ནི་གཞི་འཛིན་པའི་དབང་མངོན་གྱིས་ཤུགས་ལ་རྟོགས་པའི་དོན་ཡིན་གྱི། དེས་དེ་དངོས་སུ་རྟོགས་མི་རུང་བའི་ཕྱིར་ཏེ། དབང་མངོན་དེ་ལ་སྒྱུ་མའི་རྟ་སྣང་ན་འཕྲལ་གྱི་འཁྲུལ་རྒྱུས་བསླད་པར་འགྱུར་བས་དབང་མངོན་དུ་མི་རུང་བའི་ཕྱིར་རོ། ། བྱས་པ་ལ་ཁོ་ན་རེ། ངེད་ཀྱི་དམ་བཅའ་འཐད་པར་ཐལ། མདོ་སྡེ་སྤྱོད་པའི་དབུ་མ་རང་རྒྱུད་པ་ལྟར་ན། སྒྱུ་མའི་རྟ་གླང་དེ་ཀུན་བཏགས་པའི་གཟུགས་ཀྱི་སྐྱེ་མཆེད་ཡིན་པར་དབུ་མའི་མཐའ་དཔྱོད་ཆེན་མོར་བཤད་ལ། དབུ་མ་ལུང་རིགས་སྒྲོན་མེར་དེ་གཟུགས་ཀྱི་སྐྱེ་མཆེད་ཡིན་པར་བཤད་པའི་ཕྱིར་ན་མ་ཁྱབ་སྟེ། ལུང་དེ་དག་གི་དགོངས་པ་བཙལ་བར་བྱ་དགོས་ཀྱིས། དེའི་ལུགས་ལ་སྒྱུ་མའི་རྟ་གླང་གཟུགས་ཀྱི་སྐྱེ་མཆེད་དུ་འདོད་མི་རུང་བའི་ཕྱིར་ཏེ། སྒྱུ་མའི་རྟ་གླང་གཟུགས་ཀྱི་སྐྱེ་མཆེད་དུ་འདོད་པ་ནི་ཐལ་འགྱུར་བའི་ཐུན་མོང་མ་ཡིན་པའི་ཁྱད་ཆོས་ཡིན་པའི་ཕྱིར་ཏེ། རྣམ་བཤད་ལས། གཟུགས་བརྙན་ཡང་གཟུགས་ཀྱི་སྐྱེ་མཆེད་དུ་བཞེད་པ་ཡིན་ཏེ། འོག་ནས་གཟུགས་བརྙན་གྱིས་དེ་སྣང་བའི་དབང་ཤེས་སྐྱེད་པར་ཡང་གསུངས་སོ། །ཚུལ་དེ་དག་ནི་མིག་ལ་རྟ་གླང་དུ་སྣང་བའི་སྒྱུ་མ་དང་བྲག་ཆ་སོགས་ལ་ཡང་ཤེས་པར་བྱ་སྟེ། ལུགས་དམ་པ་འདིའི་རྣམ་གཞག་ཐུན་མོང་མ་ཡིན་པའོ། །ཞེས་གསུངས་པའི་ཕྱིར་རོ། །ཡང་ཁ་ཅིག །བྲག་ཆ་གཟུགས་ཀྱི་སྐྱེ་མཆེད་ཡིན་པར་ཐལ། དྲངས་མ་ཐག་པའི་ལུང་དེའི་ཕྱིར་ན་མ་ཁྱབ་སྟེ། གཟུགས་བརྙན་གཟུགས་ཀྱི་སྐྱེ་མཆེད་དུ་བཞེད་པའི་རིགས་པ་དེས་བྲག་ཆ་སྒྲའི་སྐྱེ་མཆེད་དུ་ཤེས་པར་བྱ་བའི་དོན་ཡིན་པའི་ཕྱིར་རོ། ། ཡང་ཁ་ཅིག་ན་རེ། ཆོས་ཀྱི་སྐྱེ་མཆེད་ཀྱི་གཟུགས་ཆོས་ཅན། འབྱུང་འགྱུར་ཡིན་པར་ཐལ། མཛོད་ལས། རེག་བྱ་རྣམ་པ་གཉིས་ཡིན་ཏེ། ལྷག་མ་གཟུགས་ཅན་དགུ་པོ་ནི། འབྱུང་འགྱུར་ཆོས་ཁམས་ཕྱོགས་གཅིག་ཀྱང་། ཞེས་དང་། ཀུན་བཏུས་ལས་ཀྱང་། རྒྱུར་བྱས་པའི་གཟུགས་གང་ཞེ་ན། མིག་གི་དབང་པོ་དང་། ཞེས་པ་ནས། རེག་བྱའི་ཕྱོགས་གཅིག་དང་། ཆོས་ཀྱི་སྐྱེ་མཆེད་པའི་གཟུགས་སོ། །ཞེས་གསུངས་པའི་ཕྱིར་ན་མ་ཁྱབ་སྟེ། དེ་ནི་མཛོད་ལུགས་ལ་འབྱུང་འགྱུར་དངོས་ཡིན་ཀྱང་། སྐབས་འདིར་དེ་ལྟར་མི་འདོད་པའི་ཕྱིར་ཏེ། རིམ་ལྔ་གསལ་སྒྲོན་ལས། འདིར་སྤྱོད་བསྡུས་ལས་གཟུགས་ཕུང་ལ་སོགས་པ་འབྱུང་འགྱུར་དུ་བཤད་པ་ནི། འབྱུང་བ་བཞི་དང་ཆོས་ཀྱི་སྐྱེ་མཆེད་ཀྱི་གཟུགས་མ་གཏོགས་པའི་གཟུགས་ཕུང་ནི་འབྱུང་འགྱུར་དངོས་ཡིན་ལ། མིང་བཞིའི་ཕུང་པོ་ནི་འབྱུང་བའི་ལུས་ལ་བརྟེན་པ་ཙམ་ལ་འབྱུང་འགྱུར་དུ་བཏགས་པའོ། །ཞེས་གསུངས་པའི་ཕྱིར་རོ། ། ཡང་ཁ་ཅིག །རྣལ་འབྱོར་པས་ས་གཞི་ཀེང་རུས་ཀྱིས་ཁྱབ་པར་སྣང་བ་ལྟ་བུ་ཀུན་བཏགས་པའི་གཟུགས་དང་། དགྲ་བཅོམ་པ་གཉིས་དང་དག་སའི་བྱང་སེམས་ཀྱིས་དངོས་སུ་དེ་ལྟར་སྤྲུལ་པའི་གཟུགས་ནི་དབང་འབྱོར་པའི་གཟུགས་ཡིན་པར་ཐལ། དབུ་མའི་ཡིག་ཆར་དེ་ལྟར་བཤད་པའི་ཕྱིར་ན་མ་ཁྱབ་སྟེ་རྣལ་འབྱོར་པས་ས་ཆུ་དངོས་གནས་པར་སྤྲུལ་པའི་གཟུགས་ནི་དབང་ཤེས་ཀྱི་གཞལ་བྱ་ཡིན་པས་ཆོས་ཀྱི་སྐྱེ་མཆེད་ཀྱི་གཟུགས་སུ་མི་རུང་བའི་ཕྱིར་ཏེ། ཆོས་ཀྱི་སྐྱེ་མཆེད་ཡིན་ན་ཡིད་ཤེས་ཁོ་ནའི་གཞལ་བྱ་ཡིན་པས་ཁྱབ་པའི་ཕྱིར་ཏེ། མཛོད་ལས། གཉིས་ཀྱི་རྣམ་ཤེས་ཕྱི་ཡི་ལྔ་། །ཞེས་གསུངས་པའི་ཕྱིར་རོ། ། གཞན་ཡང་། དེ་ལྟར་མི་འཐད་པར་ཐལ། དབང་འབྱོར་པའི་གཟུགས་ནི་ཟད་པར་ཏིང་ངེ་འཛིན་གྱི་ཡུལ་དུ་སྣང་བའི་ས་ཆུའི་གཟུགས་བརྙན་ལྟ་བུ་ལ་བྱེད་ཀྱི། དེས་སྤྲུལ་པའི་ས་ཆུ་དངོས་ལ་མི་བྱེད་པའི་ཕྱིར་ཏེ། ཀུན་བཏུས་དར་ཊཱིཀ་ལས། དབང་འབྱོར་པ་ནི། ཟད་པར་ལ་སོགས་པའི་ཏིང་ངེ་འཛིན་གྱི་ཡུལ་དུ་གསལ་བར་སྣང་བའི་ས་ཆུའི་གཟུགས་བརྙན་ཏེ། ཞེས་གསུངས་པའི་ཕྱིར་རོ། །འོན་ཀྱང་འདི་ནི་དོགས་སློང་ཙམ་ཡིན་གྱི་མཐའ་གཅིག་ཏུ་དེ་ལྟར་ཡིན་ཞེས་པ་མིན་ནོ། །སྟག་ལོས། སྐྲ་ཤད་མེད་དང་རྣག་ཀླུང་ཡོད་པ་འགལ། །ཞེས་རྗེ་བདག་ཉིད་ཆེན་པོ་ལ་འགལ་བ་བརྗོད་པ་མི་འཐད་དེ། འཕྲལ་གྱི་འཁྲུལ་རྒྱུས་བསླད་པའི་དབང་ཤེས་དང་ལས་ཀྱི་བདག་འབྲས་སུ་གྲུབ་པའི་རྣག་ཁྲག་སྣང་བའི་དབང་ཤེས་གཉིས་མཚུངས་པའི་གོ་སྐབས་མེད་པའི་ཕྱིར་དང་། དེ་གཉིས་ལ་ཚད་མ་ཡིན་མིན་གྱི་ཁྱབ་པར་ཡོད་པར་གྲུབ་མཐའ་བཞི་ཀས་འདོད་པའི་ཕྱིར་རོ། ། ཡང་ཁ་ཅིག་ན་རེ། དབུ་མའི་ཡིག་ཆར་ཟད་པར་གྱི་ཏིང་ངེ་འཛིན་ལ་ས་གཞི་ཀེང་རུས་ཀྱིས་ཁྱབ་པར་སྣང་བ་ཞེས་བཤད་པ་མི་འཐད་དེ། ས་གཞི་ཀེང་རུས་ཀྱིས་ཁྱབ་པར་སྣང་བའི་ཏིང་ངེ་འཛིན་དེ་མི་སྡུག་པའི་ཏིང་ངེ་འཛིན་ཡིན་གྱི། ཟད་པར་གྱི་ཏིང་ངེ་འཛིན་མ་ཡིན་པའི་ཕྱིར་ཟེར་ན་དཔེ་དག་མ་དག་དཔྱད་པར་བྱའོ། །ཡང་ཁ་ཅིག །སྐྲ་ཤད་དང་སྨིག་རྒྱུ་གཉིས་ཀ་མེད་པར་ཐལ། ཡིག་ཆར་སྐྲ་ཤད་དང་སྨིག་རྒྱུ་སོགས་འཇིག་རྟེན་གྱིི་ཐ་སྙད་དུ་མེད་ཀྱང་། ཞེས་གསུངས་པའི་ཕྱིར་ན་མ་ཁྱབ་སྟེ། སྨིག་རྒྱུ་ཆུ་ཡིན་པ་མེད་པའི་དོན་པའི་ཡིན་པའི་ཕྱིར། ཡང་ཁ་ཅིག །རབ་རིབ་ཅན་ལ་སྐྲ་ཤད་སྣང་བ་མེད་པར་ཐལ། རབ་རིབ་ཅན་སྐྲ་ཤད་སྣང་བ་ནི་དབང་པོ་འཕྲུལ་བའི་སྣང་བ་ཡིན་པས་དོན་དངོས་གནས་ལ་མེད་ཀྱང་ཞེས་ཡིག་ཆར་བཤད་པའི་ཕྱིར་ན་མ་ཁྱབ་སྟེ། དེ་ལ་སྣང་བའི་སྐྲ་ཤད་མེད་པའི་དོན་ཡིན་པའི་ཕྱིར། །འོ་ན་ཁྱོད་རང་ལ། དབང་པོ་འཁྲུལ་བའི་སྣང་བ་ཡིན་ན་མེད་པས་ཁྱད་པར་ཐལ། ཡིག་ཆའི་གཞུང་དྲངས་མ་ཐག་པ་དེའི་ཕྱིར། འདོད་མི་ནུས་ཏེ། གཉིས་སྣང་ཅན་གྱི་ཤེས་པའི་སྣང་བ་ཡིན་ན་དབང་པོ་འཁྲུལ་བའི་སྣང་བ་ཡིན་པས་ཁྱབ་པ་དང་། གཉིས་སྣང་ཅན་གྱི་ཤེས་པ་ཡིན་ན་རང་གི་སྣང་བ་ལ་མངོན་སུམ་གྱི་ཚད་མ་ཡིན་པས་ཁྱབ་པ་གཉིས་ཀ་ཡོད་པའི་ཕྱིར་རོ། ། ཡང་ཁ་ཅིག་ན་རེ། ལས་ཅན་གྱི་ལྷ་མི་ཡི་དྭགས་གསུམ་གྱི་རྒྱུད་ལ་ཆུ་ཀླུང་རྟོགས་པའི་མིག་ཤེས་ཚད་མ་ཡོད་པར་ཐལ། ཆུ་ཀླུང་མཐོང་བའི་མིག་ཤེས་ཚད་མ་ཡོད་པའི་ཕྱིར་ན་མ་ཁྱབ། རྟགས་གྲུབ་སྟེ། མིག་ཤེས་ཀྱིས་ཆུ་ཀླུང་གི་དབྱིབས་དང་ཁ་དོག་མཐོང་བ་ལ་ཆུ་ཀླུང་མཐོང་བར་འཇིག་རྟེན་ན་ཐ་སྙད་བཏགས་པ་ལྟར་འཇོག་དགོས་པའི་ཕྱིར་ཏེ། མཛོད་ལས། འཇིག་རྟེན་གྱི་ནི་ཐ་སྙད་དུ།། ཁ་དོག་དབྱིབས་ལ་ས་ཞེས་བརྗོད། །ཆུ་མེ་ཡང་ངོ་། །ཞེས་གསུངས་པའི་ཕྱིར། འདོད་མི་ནུས་ཏེ། ཆུ་ཀླུང་དེ་རེག་བྱའི་སྐྱེ་མཆེད་ཡིན་པའི་ཕྱིར་རོ། ། ཡང་ཁ་ཅིག །ཆུ་ཀླུང་ཆོས་ཅན། རེག་བྱའི་སྐྱེ་མཆེད་མ་ཡིན་པར་ཐལ། གཟུགས་ཀྱི་སྐྱེ་མཆེད་ཡིན་པའི་ཕྱིར་ཏེ། རྣམ་བཤད་ལས། ཡི་དྭགས་ལ་ཆུ་ཀླུང་རྣག་ཁྲག་ཏུ་སྣང་བ་ནི་དེའི་མིག་ཤེས་ལ་སྣང་བ་ཡིན་པས་གཟུགས་ཀྱི་སྐྱེ་མཆེད་དུ་གཞག་དགོས་སོ། །ཞེས་གསུངས་པའི་ཕྱིར་ན་མ་ཁྱབ་སྟེ། མིག་ཤེས་ལ་ཆུ་ཀླུང་རྣག་ཁྲག་ཏུ་སྣང་བ་གཟུགས་ཀྱི་སྐྱེ་མཆེད་ཡིན་ན་ཆུ་ཀླུང་གཟུགས་ཀྱི་སྐྱེ་མཆེད་ཡིན་མི་དགོས་པའི་ཕྱིར་ཏེ། མིག་ཤེས་ལ་ཆུ་ཀླུང་སྣང་བ་གཟུགས་ཀྱི་སྐྱེ་མཆེད་ཡིན་ན་ཆུ་ཀླུང་གཟུགས་ཀྱི་སྐྱེ་མཆེད་ཡིན་མི་དགོས་པའི་ཕྱིར་ཏེ། རབ་རིབ་ཅན་གྱི་མིག་ཤེས་ལ་སྐྲ་ཤད་སྣང་བ་གཟུགས་ཀྱི་སྐྱེ་མཆེད་ཡིན་ཀྱང་སྐྲ་ཤད་གཟུགས་ཀྱི་སྐྱེ་མཆེད་མ་ཡིན་པ་བཞིན་ཡིན་པའི་ཕྱིར་རོ། །སྐབས་འདིར་རོང་སྟོན་ཆོས་རྗེའི་བཤེས་སྤྲིངས་རྣམ་བཤད་ལས། གལ་ཏེ་ལས་ཀྱིས་ཕན་ཚུན་བསྒྲིབས་པས་མི་མཐོང་ངོ་ཞེ་ན། སྐྱེས་བུ་གཅིག་ལ་དགྲ་གཉེན་གཉིས་ཀྱིས་བལྟ་བའི་དུས་སུ་ཡིད་དུ་འོང་མི་འོང་གཉིས་ཆ་གཉིས་སུ་གནས་ཀྱང་གཉིས་ཀས་གཉིས་ཀ་མི་མཐོང་སྟེ། ཕན་ཚུན་ལས་ཀྱིས་བསྒྲིབས་པའི་ཕྱིར་རོ། །ཞེས་སྨྲ་བ་ཆོས་ཀྱི་གྲགས་པས་རིགས་པས་བཀག་པ་ཡིན་ནོ། །ཞེས་འབྱུང་བ། མཁས་གྲུབ་རྗེས། རོང་སྟོན་གྱིས་སྨྲས་པ་འདིས། ཆོས་ཀྱི་གྲགས་པའི་གཞུང་ལུགས་དང་དགག་ཡུལ་གྱི་འདོད་པ་གཉིས་ཀའི་རྒྱུས་མེད་པ་གསལ་བར་བྱས་པར་གསུངས་སོ། ། རོང་སྟོན་གྱི་གཞུང་འདིས་རྗེ་བདག་ཉིད་ཆེན་པོའི་བཞེད་པ་བཀག་པ་ཡིན་ན། རྗེ་བདག་ཉིད་ཆེན་པོས། མི་དང་ཡི་དྭགས་ཀྱིས་ཆུ་ཀླུང་གཅིག་ལ་བལྟ་བའི་ཚེ་སྔོན་ལས་ཀྱི་དབང་གིས་ཆུ་ཀླུང་གི་ཆ་ཤས་ཤིག་ཡི་དྭགས་རྣམས་ལ་རྣག་ཁྲག་དང་། ཆ་ཤས་གཞན་ཞིག་མི་ལ་བཏུང་བ་དང་ཁྲུས་ཀྱི་ཆུར་སྐྱེ་བ་ཡོད་པར་གསུངས་ཀྱི། མིས་རྣག་ཁྲག་དང་ཡི་དྭགས་ཀྱིས་ཆུ་དྭངས་བསིལ་མ་མཐོང་བ་ནི་ལས་ཀྱིས་བསྒྲིབས་པའི་དབང་གིས་ཡིན་པར་གསུངས་པ་མེད་པའི་ཕྱིར། དགག་ཡུལ་གྱི་འདོད་པའི་རྒྱུས་མེད་པར་གསལ་ཡང་། ཆོས་ཀྱི་གྲགས་པའི་གཞུང་ལུགས་ཀྱི་རྒྱུས་མེད་པར་ཅིའི་ཕྱིར་གསུངས་ཏེ། མུ་སྟེགས་བྱེ་བྲག་པས། སྐྱེས་བུ་གཅིག་གི་གཟུགས་དེ་འདོད་མི་འདོད་གཉིས་ཀའི་བདག་ཉིད་ཡིན་ན་ཡང་། སྔོན་བསགས་པའི་ལས་ཀྱི་དབང་གིས་གང་རུང་རེ་བསྒྲིབས་པའི་ཕྱིར་དགྲའི་མིག་ཤེས་ཀྱིས་ཡིད་དུ་འོང་བ་དང་། གཉེན་གྱི་མིག་ཤེས་ཀྱིས་ཡིད་དུ་མི་འོང་བ་མ་མཐོང་བ་ཡིན་ཞེས་འདོད་པ་དེ། རྣམ་འགྲེལ་ལེའུ་གསུམ་པར། ཁས་བླངས་ན་ཡང་གཉིས་པོ་དག །ཐ་དད་པར་ནི་མྱོང་མི་འགྱུར། །མ་མཐོང་བསྒྲིབས་ཕྱིར་མིན་ཞེ་ན། །དོན་གྱི་དབང་གིས་རྟོགས་མི་འགྱུར། །ཞེས་སོགས་ཀྱིས་དགག་པ་མཛད་པའི་ཕྱིར་རོ། ། དེ་དག་ཅུང་ཟད་ཕྱེ་སྟེ་བཤད་ན། ཕྱི་རོལ་དོན་ནི་ཡོད་ན་ཡང་། །ཇི་ལྟར་ཉམས་སུ་མྱོང་ཉིད་དེ། །ངེས་པའི་བདག་ཉིད་རང་ངོ་བོས། །མ་ཡིན་དུ་མའི་བདག་སྐྱོན་ཕྱིར། །ཞེས་སེམས་ཙམ་པས། མདོ་སྡེ་པ་ཁྱོད་ཕྱི་དོན་དུ་འདོད་པའི་སྔོན་པོ་སོགས་ནི་གཞལ་བྱར་ཡོད་ན་ཡང་། ཇི་ལྟར་སྔོ་སོགས་ཉམས་སུ་མྱོང་བའི་དབང་ཤེས་དེ་ལ། སྔོ་སོགས་འདོད་མི་འདོད་སོགས་སུ་སྣང་བ་ནི་བག་ཆགས་ཀྱི་དབང་གིས་འདོད་མི་འདོད་ཀྱི་རྣམ་པ་སོ་སོར་ངེས་པའི་བདག་ཉིད་ཡིན་གྱི། སྔོ་སོགས་རང་གི་ངོ་བོས་འདོད་མི་འདོད་ཀྱི་རྣམ་པ་གཏད་པ་མ་ཡིན་ཏེ། དེ་ཡིན་ན་སྔོ་སོགས་དེ་ཡིད་དུ་འོང་མི་འོང་གཉིས་ཀ་ཡིན་པའི་སྒོ་ནས་མི་མཐུན་པ་དུ་མའི་བདག་ཉིད་དུ་གནས་པར་ཐལ་བའི་སྐྱོན་འབྱུང་བའི་ཕྱིར་ཏེ། སྔོན་པོ་གཅིག་ཉིད་ལྷས་བྱིན་གྱི་མིག་ཤེས་ལ་ཡིད་དུ་འོང་བ་དང་མཆོད་སྦྱིན་གྱི་མིག་ཤེས་ལ་ཡིད་དུ་མི་འོང་བར་སྣང་བ་ཡོད་པའི་ཕྱིར་ཞེས་བཤད་པ་ལ། བྱེ་བྲག་པ་ན་རེ། དེ་འདོད་མི་འདོད་གཉིས་ཀའི་བདག་ཉིད་ཡིན་པར་ཁས་བླངས་ན་ཡང་སྐྱོན་མེད་དོ་ཞེ་ན། སྐྱེས་བུ་གཅིག་གི་གཟུགས་ལ་དགྲ་གཉེན་གཉིས་ཀྱི་མིག་ཤེས་ཀྱིས་བལྟ་བའི་ཚེ་འདོད་མི་འདོད་སོ་སོར་མི་སྣང་བར་གཉིས་ཀས་གཉིས་ཀ་སྣང་བར་ཐལ། གཟུགས་དེ་འདོད་མི་འདོད་གཉིས་ཀའི་བདག་ཉིད་དུ་གནས་པ་གང་ཞིག །དོན་རང་གི་ངོ་བོས་བློ་ལ་སྣང་བའི་ཕྱིར་རོ། །གལ་ཏེ་མ་མཐོང་བ་ལས་ཀྱི་དབང་གིས་འདོད་མི་འདོད་གང་རུང་བསྒྲིབས་པའི་ཕྱིར། གཉིས་ཀས་གཉིས་ཀ་མཐོང་བ་མིན་ནོ་ཞེ་ན། དེ་ལྟ་ན་དོན་གྱི་དབང་གིས་རྟོགས་པར་མི་འགྱུར་ཏེ། ལས་དབང་གིས་དོན་གྱི་གནས་ལུགས་ཇི་ལྟ་བ་བཞིན་དུ་མ་མཐོང་བའི་ཕྱིར་ཏེ། འདོད་མི་འདོད་དུ་མའི་བདག་ཉིད་དུ་གནས་པའི་དངོས་པོ་དེ་ལ་དུ་མའི་བདག་ཉིད་དུ་མ་མཐོང་བར་གཅིག་གི་བདག་ཉིད་དུ་མཐོང་བར་བྱེད་པ་ནི། དོན་གྱི་གནས་ལུགས་ཇི་ལྟ་བ་བཞིན་དུ་མཐོང་བར་འགྱུར་བ་མིན་པའི་ཕྱིར་རོ། །ཞེས་འཆད་པར། ཁས་བླངས་ན་ཡང་གཉིས་པོ་དག །ཐ་དད་པར་ན་མྱོང་མི་འགྱུར། །མ་མཐོང་བསྒྲིབས་ཕྱིར་མིན་ཞེ་ན། །དོན་གྱི་དབང་གི་རྟོགས་མི་འགྱུར། །དུ་མའི་བདག་ཉིད་དངོས་དེ་ལ། །གཅིག་གི་བདག་ཏུ་མཐོང་བྱེད་པ། །མ་མཐོང་བ་དེ་ཅི་ལྟར་ན། །དོན་མཐོང་བྱེད་པར་འགྱུར་བ་ཡིན། །ཞེས་གསུངས་སོ། །དེ་ལ་ཁ་ཅིག །རོང་སྟོན་པས། སྐྱེས་བུ་གཅིག་གི་གཟུགས་འདོད་མི་འདོད་གཉིས་ཀའི་བདག་ཉིད་དུ་གནས་ཀྱང་། དགྲ་གཉེན་གཅིག་ཀྱི་མིག་ཤེས་ཀྱིས་ཕྱོགས་རེ་རེ་ལས་གཞན་མ་མཐོང་བ་ནི་ལས་ཀྱིས་བསྒྲིབས་པའི་ཕྱིར་ཡིན་ཞེས་པའི་འདོད་པ་དེ། ཁས་བླངས་ན་ཡང་གཉིས་པོ་དག །ཅེས་སོགས་ཀྱིས་བཀག་པ་ཡིན་ཞེས་བཤད་ན་སྐྱོན་མེད་ཀྱང་། གལ་ཏེ་དེར་ཡང་མཐོང་མེད་ལ། །བརྟེན་ནས་གཟུགས་གཞན་འབྱུང་འགྱུར་ན། །ཞེས་སོགས་ཀྱིས་བཀག་པ་ཡིན་པར་བཤད་པས་ན། ཆོས་ཀྱི་གྲགས་པའི་གཞུང་ལུགས་ཀྱི་རྒྱུས་མེད་པའི་སྐྱོན་དུ་འགྱུར་ཏེ། གཞུང་ཕྱི་མ་དེ་ནི། སྔར་གྱི་འདོད་པ་དེ་འགོག་པ་མ་ཡིན་གྱི། ཐག་ཉེ་རིང་ནས་གཟུགས་ལ་བལྟ་བའི་ཚེ་དབང་གཟུགས་ཀྱི་བར་དུ་ལས་གཟུགས་གསལ་མི་གསལ་སྐྱེ་བའི་རྒྱུ་མཚན་གྱིས་གཟུགས་གསལ་མི་གསལ་སྣང་བ་ཡིན་ཞེས་པའི་འདོད་པ་བཀག་པ་ཡིན་པའི་ཕྱིར་ཟེར་ན་དཔྱད་པར་བྱ་སྟེ། རོང་སྟོན་གྱི་གཞུང་ཡིག་ཆར་དྲངས་པ་ལས་དེ་ལྟར་མ་བྱུང་ལ། དེའི་བཤེས་སྤྲིངས་ཀྱི་རྣམ་བཤད་ཡུལ་འདིར་མ་རྙེད་པའི་ཕྱིར་རོ། ། གལ་ཏེ་དེར་ཡང་མཐོང་མེད་ལ། །ཞེས་སོགས་ཀྱི་དོན་ཅུང་ཟད་བཤད་ན། ཕྱི་དོན་ཁས་ལེན་པའི་ཕྱོགས་ལ་བརྟེན་ནས་བློ་རྣམ་མེད་དུ་འདོད་པ་དགག་པ་ལ། ཡུལ་གཅིག་ལ་དམིགས་པའི་དབང་ཤེས་ཐམས་ཅད་སྣང་ཚུལ་ཁྱད་མེད་དུ་ཐལ་བ་དང་། དབང་ཤེས་འཁྲུལ་བ་ལ་ཇི་ལྟར་སྣང་བ་བཞིན་གྲུབ་པར་ཐལ་བ་དང་། ཐག་ཉེ་རིང་ལས་ཡུལ་གསལ་མི་གསལ་གྱི་ཁྱད་པར་མེད་པར་ཐལ་བ་དང་། གཟུང་དོན་སྐད་ཅིག་མ་དབང་ཤེས་ཀྱིས་འཛིན་པ་མི་འཐད་པར་ཐལ་བའི་རིགས་པ་བཞི་ལས། རིགས་པ་གསུམ་པ་ནི། ཉེ་རིང་ལ་སོགས་ཁྱད་པར་གྱིས། །གསལ་དང་མི་གསལ་མི་རུང་ངོ་། །ཞེས་ཡུལ་གཅིག་ཉིད་ཐག་ཉེ་རིང་ལ་སོགས་པའི་ཁྱད་པར་གྱིས་གསལ་བ་དང་མི་གསལ་བར་སྣང་བ་མི་རུང་བར་ཐལ། ཤེས་པས་ཡུལ་རྣམ་མེད་ཐུག་ཕྲད་དུ་འཛིན་པའི་ཕྱིར་ཞེས་བཀག་པ་ལ། ཕ་རོལ་པོས། གསལ་མི་གསལ་སྣང་བ་ནི་རྣམ་པའི་ཁྱད་པར་ལས་འགྱུར་བ་མ་ཡིན་གྱི། ཡུལ་དབང་བར་གྱི་སྣང་བའི་ཁྱད་པར་ལས་འགྱུར་བ་ཡིན་ཞེ་ན། སྣང་བས་ཡུལ་དེ་བར་དུ་ཆོད་ཅིང་བསྒྲིབས་པ་ཡིན་ནམ། མ་ཆོད་ཅིང་མ་བསྒྲིབས་པ་ཡིན། ཕྱི་མ་ལྟར་ན་ཐག་ཉེ་རིང་གཉིས་ཀ་ནས་གསལ་བར་མཐོང་བར་ཐལ། སྒྲིབ་བྱེད་མེད་ཅིང་རྣམ་མེད་དུ་མཐོང་བར་མཚུངས་པའི་ཕྱིར། སྔ་མ་ལྟར་ན་ཐག་ཉེ་རིང་གཉིས་ཀ་ནས་མི་མཐོང་བར་ཐལ། བར་དུ་སྒྲིབ་བྱེད་ཀྱིས་བསྒྲིབས་ཤིང་ཡུལ་གྱི་རྣམ་པ་མ་ཤར་བར་མཚུངས་པའི་ཕྱིར་རོ། །ཞེས་འཆད་པར། གལ་ཏེ་སྣང་ཁྱད་ལས་དེར་འགྱུར། །དེ་ནི་ཆོད་དང་མ་ཆོད་དག །མཐོང་ངམ་མི་མཐོང་མཚུངས་པར་འགྱུར། །ཞེས་གསུངས། གལ་ཏེ་སྣང་བ་མི་གསལ་བས། །དེ་ཆ་ཕྲ་མོ་འགའ་ཞིག་ནི། །མ་མཐོང་དེ་ཕྱིར་ཐ་དད་ན། །ཞེས་ཕྱོགས་སྔ་སྨྲ་བས། སྣང་བ་ནི་སྒྲིབ་བྱེད་མིན་གྱི་ཡུལ་གསལ་བྱེད་ཡིན་པ་ལ། ཡུལ་ཐག་རིང་བའི་ཚེ་སྣང་བ་དེ་མི་གསལ་བས་ཡུལ་དེའི་ཆ་ཕྲ་མོ་མ་མཐོང་ལ། ཐག་ཉེ་བའི་ཚེ་དེ་ལས་ལྡོག་པ་དེའི་ཕྱིར། ཡུལ་གསལ་མི་གསལ་ཐ་དད་དུ་སྣང་བ་ཡིན་ཞེ་ན། འོ་ན་ཐག་ཉེ་རིང་ནས་ཆ་ཅན་ཕྱི་རོལ་གྱི་དོན་བུམ་པ་ལྟ་བུ་དེ་གསལ་བར་མཐོང་བ་དང་མ་མཐོང་བའི་ཁྱད་པར་གང་ལས་ཡིན། བུམ་པ་དེ་ལ་ཡོད་པའི་ཕྲ་རྡུལ་དུ་མ་ཐ་དད་དུ་མཐོང་མི་མཐོང་གི་ཁྱད་པར་གང་ལས་ཡིན་ཏེ་མེད་པར་ཐལ། དེ་གཉིས་ཀའི་ཚེ་རྣམ་མེད་ཐུག་ཕྲད་དུ་འཛིན་པར་མཚུངས་པའི་ཕྱིར་རོ། །ཞེས་འཆད་པར། ཕྱི་རོལ་དོན་གཅིག་མཐོང་བ་དང་། །མི་མཐོང་ཐ་དད་གང་ལས་ཡིན། །ཕྲ་རྡུལ་དུ་མ་ཐ་དད་མཐོང་། །མི་མཐོང་ཐ་དད་གང་ལས་ཡིན། །ཞེས་གསུངས། གལ་ཏེ་སྣང་བ་གསལ་མི་གསལ། །ཁྱད་པར་གྱིས་བློ་ཐ་དད་ན། །ཞེས་ཕྱོགས་སྔ་སྨྲ་བས། ཡུལ་དབང་བར་གྱི་སྣང་བ་གསལ་མི་གསལ་གྱི་ཁྱད་པར་གྱིས་ཡུལ་གསལ་མི་གསལ་སྣང་བའི་བློ་ཐ་དད་འབྱུང་བ་ཡིན་ཞེ་ན། བར་གྱིས་སྣང་བ་གསལ་མི་གསལ་ལས་བུམ་པ་གསལ་མི་གསལ་ཐ་དད་པར་སྣང་བར་འགྱུར་བ་མ་ཡིན་ཏེ། སྣང་བ་དང་དབུ་མ་པ་འབྲེལ་མེད་དོན་གཞན་ཡིན་པའི་ཕྱིར། ཁྱབ་སྟེ། འབྲེལ་མེད་ཀྱི་ཆོས་གཞན་ཐ་དད་པས་གཞན་ཐ་དད་དུ་འགྱུར་བ་མེད་པའི་ཕྱིར་རོ། །ཞེས་འཆད་པར། གཞན་ཐ་དད་པས་ཐ་དད་མེད། །གང་ལས་ཐ་དད་པར་སྣང་འགྱུར། །ཞེས་གསུངས། གཞན་ཡང་། ཐག་རིང་བའི་ཚེ་སྣང་བ་དེ་ཡང་རྒྱུ་མཚན་ཅིས་མི་གསལ་བ་ཡིན་ཞེས་དྲིས་པས། དུ་བ་དང་ཁུག་སྣ་ལ་སོགས་པའི་རྡུལ་གྱིས་སྣང་བའི་རྡུལ་བསྒྲིབས་པའི་ཕྱིར་རོ་ཞེ་ན། འོ་ན་དེ་དག་ཐག་ཉེ་བ་འདིར་སྒྲིབ་བྱེད་ཅིས་མ་ཡིན་ཞེས་དྲིས་པས། སྒྲིབ་རྡུལ་སྲབ་པའི་ཕྱིར་རོ་ཞེ་ན། འོ་ན་ཐག་ཉེ་བའི་ཚེ་སྣང་བའི་རྡུལ་ཡང་སྲབ་པ་དེ་ལྟ་ཉིད་དུ་ཐལ། དེའི་ཚེ་སྒྲིབ་རྡུལ་སྲབ་པ་གང་ཞིག་རྒྱུ་མཚན་མཚུངས་པའི་ཕྱིར། འདོད་ན། ཐག་ཉེ་བ་ནས་གཟུགས་ལ་བལྟ་བ་ན་མི་གསལ་བར་ཐལ། གསལ་བར་སྣང་བའི་རྒྱུ་ཤས་ཆུང་བའི་ཕྱིར། ཐག་ཉེ་བ་ལས་གཞན་དུ་ཐག་རིང་པོའི་གཟུགས་ལ་བལྟ་བ་ན་སྣང་བའི་རྡུལ་སྲབ་མིན་ཏེ་འཐུག་པོ་ཡོད་པ་ཉིད་དུ་ཐལ། དེའི་ཚེ་སྒྲིབ་རྡུལ་འཐུག་པོ་གང་ཞིག །རྒྱུ་མཚན་མཚུངས་པའི་ཕྱིར། ཐག་ཉེ་བ་ནི་སྣང་བ་གསལ་བའི་རྒྱུ་ཡིན་ན། ཤིན་ཏུ་ཉེ་བ་ལ་སྣང་བ་ནི་ཆེས་ཆེར་གསལ་བར་འགྱུར་བས་ནི་རྫི་མ་དེ་ཡང་མིག་ཤེས་ལ་ཆེས་ཆེར་གསལ་བར་སྣང་བར་འགྱུར་རོ། །ཞེས་འཆད་པར། སྣང་བ་དེ་ཡང་ཅིས་མི་གསལ། །བསྒྲིབས་ཕྱིར་དེ་འདིར་ཅིས་མ་ཡིན། །སྲབ་ཕྱིར་སྣང་བའང་དེ་ལྟ་ཉིད།། གཞན་དུ་སྲབ་མིན་ཡོད་པ་ཉིད། །ཤིན་ཏུ་ཉེ་ལ་སྣང་བ་ནི། །ཆེར་གསལ་དེ་ཡང་སྣང་བར་འགྱུར། །ཞེས་གསུངས། དེ་ལ་མུ་སྟེགས་བྱེ་བྲག་པ་ན་རེ། ཐག་ཉེ་རིང་དེར་ཡང་མཐོང་བ་མེད་པ་དགེ་མི་དགེའི་ལས་ལ་བརྟེན་ནས་ཡུལ་དབང་བར་དུ་ལས་གཟུགས་གསལ་མི་གསལ་གཞན་འབྱུང་བར་འགྱུར་བ་མཐོང་བ་ཡིན་ཞེས་པའི་འདོད་ཚུལ་འཆད་པར། གལ་ཏེ་དེར་ཡང་མཐོང་མེད་ལ། །བརྟེན་ནས་གཟུགས་གཞན་འབྱུང་འགྱུར་ན། །ཞེས་གསུངས། དེ་ལྟ་ན་ཡུལ་སྔོན་པོ་དང་ལས་གཟུགས་དེ་དག་རྣམས་ནི་ཕན་ཚུན་བསྒྲིབ་བྱ་སྒྲིབ་བྱེད་དུ་འགྱུར་དགོས་པ་དེའི་ཕྱིར། སྔོན་པོ་དབང་ཤེས་ལ་སྣང་བ་ནི་ལས་གཟུགས་ཀྱིས་སྒྲིབ་པར་བྱེད་པས། སྔོན་འཛིན་མིག་ཤེས་དེ་ལ་ལས་གཟུགས་གཅིག་བུ་སྣང་བར་ཐལ་བར་འགྱུར་རོ།། གལ་ཏེ་ལས་གཟུགས་ཀྱིས་བར་དུ་ཆོད་ཀྱང་སྔོན་པོ་དེ་མ་བསྒྲིབས་པོ་ཞེ་ན། དེ་ལྟ་ན་ཐག་ཉེ་བ་ནས་བལྟ་བའི་ཚེ་ཅིག་ཅར་དུ་གསལ་བའི་རང་བཞིན་གྱི་ལས་གཟུགས་དང་སྔོན་པོ་གཉིས་ཀ་སོ་སོར་མཐོང་བ་དང་། ཐག་རིང་བ་ནས་བལྟ་བའི་ཚེ་ཅིག་ཅར་དུ་མི་གསལ་བའི་རང་བཞིན་གྱི་ལས་གཟུགས་དང་སྔོན་པོ་གཉིས་ཀ་སོ་སོར་མཐོང་བར་འགྱུར་དགོས་པ་དེ་ལྟར་སོ་སོར་སྣང་བ་མ་མཐོང་བའི་ཕྱིར་མི་འཐད་དོ། །ཞེས་འཆད་པར། དེ་དག་རྣམས་ནི་ཕན་ཚུན་དུ། །བསྒྲིབས་འགྱུར་དེ་ཕྱིར་སྣང་བ་ནི། །སྒྲིབ་བྱེད་དེ་ལ་གཅིག་སྣང་འགྱུར།། དེ་མ་བསྒྲིབས་ན་ཅིག་ཅར་ནི། །གསལ་དང་མི་གསལ་རང་བཞིན་དག །མཐོང་འགྱུར། ཞེས་གསུངས། གལ་ཏེ་ལས་གཟུགས་སྐྱེ་བ་མ་ཡིན་གྱི། མཐོང་བ་མེད་པ་དགེ་མི་དགེའི་ལས་ཁོ་རང་གིས། ཐག་ཉེ་བའི་ཚེ་གཅིག་སྟེ་མི་གསལ་བ་བསྒྲིབས། ཐག་རིང་བའི་ཚེ་གཅིག་སྟེ་གསལ་བ་བསྒྲིབས་ནས་སྔོན་པོ་གསལ་མི་གསལ་སྣང་བར་བྱེད་དོ་ཞེ་ན། དགེ་མི་དགེའི་ལས་ནི་བྱེད་པ་གང་གིས་དབང་ཤེས་ལ་ཡུལ་གསལ་བ་དང་མི་གསལ་བ་གང་ལ་ཡང་དོན་དང་དོན་མིན་ཏེ་ཕན་གནོད་བྱེད་པའི་ནུས་པ་མེད་པའི་ཕྱིར། དབང་ཤེས་དེ་ལ་མ་མཐོང་བ་དགེ་མི་དགེའི་ལས་ཀྱིས་ཡུལ་གསལ་མི་གསལ་དུ་སྣང་བར་ཅི་ཞིག་བྱེད་དེ་བྱེད་པར་མི་རིགས་སོ། །ཞེས་འཆད་པར། མཐོང་མེད་ཀྱིས་གཅིག་བསྒྲིབས། །གང་གིས་དོན་དང་དོན་མིན་མེད། །དེ་ལ་མ་མཐོང་བས་ཅི་བྱེད། །ཅེས་གསུངས། དེ་དག་གི་དོན་བསྡུ་བ་ནི། ཇི་སྐད་བཤད་པ་དེ་དག་གི་ཕྱིར་དོན་ལ་བརྟེན་ནས་སྐྱེས་བུར་གྱུར་པའི་མྱོང་བ་དབང་ཤེས་རྣམས་ཐག་ཉེ་རིང་སོགས་ཇི་ལྟར་ཡོད་པའི་རྒྱུ་བཞིན་དུ་ཡུལ་གསལ་མི་གསལ་གྱི་རྣམ་པ་ཐ་དད་འཛིན་པར་བྱེད་དེ། དེ་ལས་ལྷག་མ་ཤེས་པ་རྣམ་མེད་དུ་འདོད་པ་དེ་དག་བློ་གྲོས་ངན་པས་ཀུན་ནས་བསླངས་པའི་ལུགས་ངན་པ་ཡིན་ནོ། །ཞེས་འཆད་པར། དེ་ཕྱིར་དོན་རྟེན་སྐྱེས་གྱུར་པའི། །མྱོང་བ་ཇི་ལྟར་རྒྱུ་བཞིན་དུ། །རྣམ་པ་ཐ་དད་འཛིན་བྱེད་དེ། །ལྷག་མ་བློ་ངན་ལུགས་ངན་ཡིན། །ཞེས་གསུངས་སོ། །དེ་ལྟར་ན་སྐྱེས་བུ་གཅིག་ལ་དགྲ་གཉེན་གཉིས་ཀྱིས་བལྟ་བའི་ཚེ་ཡིད་དུ་འོང་མི་འོང་ཆ་གཉིས་སུ་གནས་ཀྱང་ཕན་ཚུན་ལས་ཀྱིས་བསྒྲིབས་པའི་ཕྱིར་གཉིས་ཀས་གཉིས་ཀ་མི་མཐོང་ཞེས་པའི་འདོད་པ་དེ། གལ་ཏེ་དེར་ཡང་མཐོང་མེད་ལམ། །བརྟེན་ནས་གཟུགས་གཞན་འབྱུང་འགྱུར་ན། །ཞེས་སོགས་ཀྱིས་སྐབས་སུ་བཀག་པ་མ་ཡིན་པར་གསལ་ཡང་། དེ་འདྲ་བའི་འདོད་པ་དེ་ནི། ཁས་བླངས་ན་ཡང་གཉིས་པོ་དག །ཐ་དད་པར་ནི་མྱོང་མི་འགྱུར། །མ་མཐོང་བསྒྲིབས་ཕྱིར་མིན་ཞེ་ན། །དོན་གྱི་དབང་གིས་རྟོགས་མི་འགྱུར། །ཞེས་སོགས་ཀྱི་སྐབས་སུ་བཀག་པ་ཡིན་པ་ལ་སུས་ཀྱང་བསྙོན་དུ་མེད་པས་ན། སྟོང་ཐུན་དང་ཡིག་ཆར་ལས་ཅན་གྱི་ལྷ་མི་ཡི་དྭགས་གསུམ་གྱིས་བརླན་གཤེར་གྱི་དངོས་པོ་གཅིག་ལ་ཐུན་མོང་དུ་བལྟ་བའི་ཚེ་ཆུ་རྣག་བདུད་རྩི་གསུམ་དངོས་གནས་པར་སྐྱེས་ཀྱང་། དེ་དག་རང་རང་གི་ལས་ཀྱིས་ཆ་གཞན་མི་མཐོང་བར་གསུངས་པ་དེ། རྣམ་འགྲེལ་གྱི་གཞུང་དང་འགལ་བར་འགྱུར་སྙམ་པའི་དོགས་པ་ད་དུང་གཅོད་དགོས་སོ་ཞེ་ན། འདི་ལ་ཞིབ་ཆ་གདོན་པར་བྱའོ། ། དེའི་ཚེ་བརླན་གཤེར་ཕོར་གང་གཅིག་གི་གོ་སར་ཆུ་རྣག་བདུད་རྩི་ཕོར་གང་གསུམ་ཡོད་པར་དུས་འཁོར་ཊཱིཀ་ཆེན་ལས་བཤད་ལ། དེའི་གོ་སར་ཆུ་རྣག་བདུད་རྩི་ཕོར་གང་གསུམ་ཡོད་པ་དང་། ཆུ་རྡུལ་གཅིག་གི་གོས་སར་རྣག་དང་བདུད་རྩིའི་རྡུལ་ཡོད་པ་སོགས་ནི་རྗེ་བདག་ཉིད་ཆེན་པོའི་བཞེད་པ་གཏན་མིན་པར་སྟོང་ཐུན་ལས་བཤད་པ་དང་། ཡིག་ཆར་ཆ་ཅན་བརླན་གཤེར་ཕོར་གང་གཅིག་གི་གོ་སར་དེ་དང་ཚད་མཚུངས་པའི་རྣག་ཁྲག་ཕོར་གང་དང་བདུད་རྩི་ཕོར་གང་སོགས་མེད་པ་ནི་སྟོང་ཐུན་གྱི་ལུང་གི་དོན་དུ་བཤད་ནས། ཆ་ཅན་བརླན་གཤེར་ཕོར་གང་གཅིག་གི་གོ་སར་ཆུ་རྣག་བདུད་རྩི་ཕོར་གང་གསུམ་ཡོད་ཀྱང་དེ་གསུམ་ཕན་ཚུན་གོ་ས་ཐ་དད་ཡིན་པར་བཤད་དོ། ། བཤད་ཚུལ་འདི་ལ་དོགས་སློང་ཅུང་ཟད་འགོད་ན། འདུལ་བ་ནས་བཤད་པའི་དྲུག་ཕུལ་གསུམ་ཤོང་བའི་བརླན་གཤེར་ཕོར་གང་ལ་མིས་བལྟ་བཞིན་པའི་སྐབས་སུ་ལྷ་དང་ཡི་དྭགས་གཉིས་འོངས་ཏེ་བལྟས་པའི་ཚེ་སྔར་གྱི་ཆུ་དྲུག་ཕུལ་གསུམ་ལས་དྲུག་ཕུལ་གཉིས་བཀག་ནས་རྣག་ཁྲག་དྲུག་ཕུལ་གཅིག་དང་བདུད་རྩི་དྲུག་ཕུལ་གཅིག་སྐྱེ་བ་དང་། ཆུ་དྲུག་ཕུལ་གཅིག་ཙམ་ལུས་པར་ཐལ། དེའི་ཚེ་ཆ་ཅན་བརླན་གཤེར་ཕོར་གང་དང་ཚད་མཉམ་པའི་རྣག་ཁྲག་ཕོར་གང་སོགས་མི་སྐྱེ་བར། ཆ་ཅན་བརླན་གཤེར་ཕོར་གང་དེ་ཆ་གསུམ་དུ་ཕྱེ་བའི་ཆ་གཅིག་ནི་རྣག་ཁྲག་དང་། ཆ་གཅིག་ནི་བདུད་རྩི་དང་། ཆ་གཅིག་ནི་ཆུ་དྭངས་ཤིང་བསིལ་བར་སྐྱེ་བར་འདོད་རིགས་པའི་ཕྱིར། རྟགས་ཁས། འདོད་ན། ལྷ་དང་ཡི་དྭགས་འོངས་པའི་ཚེ་སྐད་ཅིག་མ་གཅིག་ལ་ཆ་ཅན་ཆུ་དྭངས་བསིལ་ཕོར་གང་ལས་སུམ་ཆ་གཉིས་བྲི་བ་དང་དེ་གཉིས་གཞན་དུ་སོང་བའི་ཚེ་སྐད་ཅིག་མ་གཅིག་ལ་སུམ་ཆ་གཉིས་འཕེལ་བར་ཐལ། འདོད་པའི་ཕྱིར། འདོད་ན། ཆུ་དྭངས་བསིལ་ཕོར་གང་དེ་སྐད་ཅིག་རེ་རེ་ལ་དེ་ལྟར་བྲི་ཞིང་འཕེལ་བ་དེ་དང་པོ་ནས་བལྟ་བཞིན་པའི་མི་དེས་མཐོང་བར་ཐལ། འདོད་པའི་ཕྱིར། མ་ཁྱབ་ན། ཆུ་དྭངས་བསིལ་ཕོར་གང་དེའི་ཚད་ཆེ་ཆུང་ནི་མི་དེའི་སྤྱོད་ཡུལ་མ་ཡིན་པར་ཐལ། མ་ཁྱབ་པ་དེའི་ཕྱིར། འདོད་ན། ཕོར་གང་དེའི་ཚད་ནི་ཕལ་པའི་སྤྱོད་ཡུལ་མ་ཡིན་པར་ཐལ། འདོད་པ་དེའི་ཕྱིར། གཞན་ཡང་། དུས་འཁོར་གྱི་ལུགས་ལ། བསྡུས་རྒྱུད་ནས་བཤད་པའི་རི་རབ་དང་མངོན་པ་ནས་བཤད་པའི་རི་རབ་གཉིས་ཀྱང་ཆ་ཅན་རི་རབ་གཅིག་གི་གོ་སར་ཡོད་ཀྱང་ཕན་ཚུན་གོ་ས་ཐ་དད་དུ་གནས་པར་ཐལ། སྔར་གྱི་ཆུ་རྣག་བདུད་རྩི་ཕོར་གང་གསུམ་ལ་དེའི་ཕྱིར། འདོད་ན། བསྡུས་རྒྱུད་ནས་བཤད་པའི་མི་མཇེད་འཇིག་རྟེན་གྱི་ཁམས་དང་མངོན་པ་ནས་བཤད་པའི་མི་མཇེད་འཇིག་རྟེན་གྱི་ཁམས་གཉིས་ཀྱང་ཕན་ཚུན་གོ་ས་ཐ་དད་དུ་གནས་པར་ཐལ། འདོད་པའི་ཕྱིར། འདོད་ན། དེ་གཉིས་ནས་བཤད་པའི་འཛམ་གླིང་གཉིས་ཀྱང་ཕན་ཚུན་གོ་ས་ཐ་དད་དུ་གནས་པར་ཐལ། འདོད་པའི་ཕྱིར། འདོད་ན། དེ་གཉིས་ཆོས་ཅན། གོ་ས་ཐ་དད་དུ་གནས་པ་མ་ཡིན་པར་ཐལ། སྟེང་འོག་ཏུ་གནས་པ་མ་ཡིན། ཐད་ཀར་གནས་པ་མ་ཡིན་པའི་ཕྱིར། ཞེས་ཟེར་ན། དེ་དག་ལ་ཞིབ་ཆ་གདོན་པར་བྱའོ། ། དེ་ལ་ཁ་ཅིག་ན་རེ། དེ་འདྲ་བའི་ཆུ་རྣག་བདུད་རྩི་གསུམ་གོ་ས་གཅིག་ཏུ་གནས་པ་ཡོད་དེ། དེ་དག་རིགས་མི་མཐུན་པའི་འགྲོ་བ་སོ་སོའི་བདག་འབྲས་ཡིན་པས་ཆུ་དྭངས་བསིལ་ཕོར་གང་གཅིག་གི་གོ་སར་ཆུ་དྭངས་བསིལ་ཕོར་གང་གཞན་མི་ཆུད་པ་དང་མི་འདྲ་བའི་ཕྱིར་དང་། བདག་འབྲས་ཐུན་མོང་བའི་དབང་དུ་བྱས་ཀྱང་ཐོགས་བཅས་ཀྱི་གཟུགས་ཅན་གཅིག་གི་གོ་སར་ཐོགས་བཅས་ཀྱི་གཟུགས་ཅན་གཞན་འབྱུང་བ་དུ་མ་ཡོད་པའི་ཕྱིར་ཏེ། ལྕགས་གོང་མེས་བསྲེགས་པའི་དམར་འབར་བ་དེའི་ལྕགས་དང་མེ་གཉིས་གོ་ས་གཅིག་ཏུ་གནས་པར་འདོད་དགོས་པའི་ཕྱིར་ཏེ། གཞན་དུ་ན་ལྕགས་གོང་མེས་བསྲེགས་པའི་ཚེ་བོང་ཚད་ཆེ་བར་འགྱུར་བའམ། ལྕགས་དེ་མེར་འགྱུར་བར་འདོད་དགོས་ན་དེ་མི་རིགས་པའི་ཕྱིར་ཏེ། ལྕགས་གོང་མེ་འབར་བའི་ཚེ་མེའི་ངོ་བོར་སོང་ཡང་མེ་མ་ཡིན་པར་བཤད་པའི་ཕྱིར་རོ། ། གཞན་ཡང་། ཐོགས་བཅས་ཀྱི་གཟུགས་ཡིན་ན་ཐོགས་བཅས་ཀྱི་གཟུགས་གཞན་ཐམས་ཅད་ལ་ཐོགས་པས་ཁྱབ་པ་མེད་དེ། མདོའི་ལུགས་འདིར་བར་དོ་བའི་ལུས་ཐོགས་བཅས་ཡིན་པ་གང་ཞིག །དེས་ལྕགས་ཀྱི་གོང་བུ་དང་རྡོ་རྗེའི་བྲག་ལ་ཡང་མི་འཐོགས་པར་བཤད་པའི་ཕྱིར། དང་པོ་གྲུབ་སྟེ། མཛོད་ལས། དབང་པོ་ཀུན་ཚང་ཐོགས་མེད་ལྡན། །ཞེས་གསུངས་ལ། མིག་སོགས་དབང་པོ་ལྔ་ག་ཐོགས་བཅས་ཡིན་པའི་ཕྱིར་ཏེ། ཐོགས་མེད་གཟུགས་ཡིན་ན་ཆོས་ཁམས་ཡིན་པས་ཁྱབ་པའི་ཕྱིར་དང་། རྣམ་འགྲེལ་ལས། ལུས་ཅན་ཡིན་ཡང་ཕྲ་བའི་ཕྱིར། །འགའ་ཞིག་ཐོགས་པ་མེད་པ་ཡིན།། ཞེས་འགའ་ཞིག་ལ་མི་ཐོགས་པར་བཤད་ཀྱི། ཐོགས་བཅས་ཐམས་ཅད་ལ་མི་ཐོགས་པ་མ་ཡིན་པའི་ཕྱིར་ཏེ། རང་གི་སྐྱེས་གནས་དང་རྡོ་རྗེའི་གདན་ལ་ཐོགས་པར་བཤད་པའི་ཕྱིར་རོ། ། གཞན་ཡང་ངེད་ཀྱི་དམ་བཅའ་འཐད་པར་ཐལ། ཟད་པར་ནམ་མཁའི་ཏིང་ངེ་འཛིན་གྱི་སྟོབས་ཀྱིས་རྩིག་པ་དང་རི་བོ་སོགས་ལ་ཐོགས་པ་མེད་པར་འགྲོ་བར་བཤད་པའི་ཕྱིར་རོ།། འདི་ནི་རྣལ་འབྱོར་པའི་ནུས་མཐུ་བསམ་གྱིས་མི་ཁྱབ་པའི་སྟོབས་ཀྱིས་དེ་ལྟར་འགྱུར་བ་ཡིན་པས་གཞན་དང་མི་འདྲའོ་ཞེ་ན། ཆུ་རྡུལ་གཅིག་གི་གོ་སར་རྣག་དང་བདུད་རྩིའི་རྡུལ་ཡོད་པ་ཡང་ལས་ཀྱི་ནུས་མཐུ་བསམ་གྱིས་མི་ཁྱབ་པའི་དབང་གིས་དེ་ལྟར་འགྱུར་བ་ཡིན་པས་བུམ་པའི་གོ་སར་བུམ་པ་གཞན་མི་ཆུད་པ་དང་མི་འདྲ་བའི་ཕྱིར་རོ། །ཞེས་ཟེར་བ་ལ་ཁ་ཅིག་ན་རེ། བཤད་ཚུལ་འདི་མི་འཐད་པར་ཐལ། དེ་འདྲ་བའི་ཚེ་ཆ་ཅན་བརླན་གཤེར་ཕོར་གང་དང་ཚད་མཉམ་པའི་རྣག་ཁྲག་ཕོར་གང་སོགས་མི་སྐྱེ་བར། ཆ་ཅན་བརླན་གཤེར་ཕོར་གང་དེ་ཆ་གསུམ་དུ་ཕྱེ་བའི་ཆ་གཅིག་ནི་རྣག་ཁྲག་དང་། ཆ་གཅིག་ནི་ཆུ་དྭངས་བསིལ་དང་། ཆ་གཅིག་ནི་བདུད་རྩིར་སྐྱེ་བ་ནི་རྗེ་བདག་ཉིད་ཆེན་པོའི་བཞེད་པ་ཡིན་པའི་ཕྱིར་ཏེ། རྣམ་བཤད་ལས། གཞི་གང་དུ་ཆུ་ཀླུང་འབབ་པའི་གཞི་དེར་ཆུ་ཀླུང་དེའི་ཆ་ཤས་ཤིག་ཡི་དྭགས་རྣམས་ལ་སྔོན་ལས་ཀྱི་དབང་གིས་རྣག་ཁྲག་ཏུ་སྐྱེས་པ་དང་། ཆུ་ཀླུང་གི་ཆ་ཤས་གཞན་ཞིག་མི་ལ་སྔོན་ལས་ཀྱི་དབང་གིས་རྣག་ཁྲག་ཏུ་མི་སྣང་བའི་བཏུང་བ་དང་ཁྲུས་ཀྱི་ཆུར་སྐྱེ་བ་ན། དེ་གཉིས་ཀ་ཆུ་ཀླུང་གཅིག་གི་ཆ་ཤས་རེ་ཡིན་པས། ཞེས་གསུངས་པའི་ཕྱིར་ན་མ་ཁྱབ་སྟེ། ཡི་དྭགས་ལ་རྣག་ཁྲག་ཏུ་སྣང་བའི་གཞི་དེ་ཉིད་མི་ལ་ཆུ་དྭངས་ཤིང་བསིལ་བར་སྣང་བ་ཡིན་སྙམ་པའི་ལོག་རྟོགས་སེལ་བའི་ཆེད་དུ་ཆ་ཤས་གཞན་ཞིག་ཅེས་གསུངས་ཀྱི། ཆུ་ཀླུང་དེའི་ཞེང་ཚད་ལ་ཆར་ཕྱེ་བའི་ངོས་གཅིག་ནི་རྣག་ཁྲག་དང་ངོས་གཅིག་ནི་ཆུ་དྭངས་ཤིང་བསིལ་བར་སྐྱེ་ཞེས་པ་ལྟ་བུ་ཕན་ཚུན་གོ་ས་ཐ་དད་པའི་ཆ་ཤས་ལ་བཞེད་པ་མ་ཡིན་པའི་ཕྱིར་ཏེ། དཔེར་ན་བུ་རམ་གོང་བུ་གཅིག་གི་ཁ་དོག་དང་རོ་དང་རེག་བྱ་གསུམ་ཀ་བུ་རམ་གོང་བུ་དེའི་ཆ་ཤས་ཡིན་ཀྱང་། བོང་ཚད་ཆེ་ཆུང་གི་ཁྱད་པར་མེད་པ་དང་། གོ་ས་གཅིག་ཏུ་གནས་པ་དང་། གསུམ་ཀ་ཐོགས་བཅས་སུ་འདོད་དགོས་པ་བཞིན་ཡིན་པའི་ཕྱིར་རོ། །ཞེས་ཟེར་ན། དེ་དག་འཐད་མི་འཐད་དཔྱད་པར་བྱའོ། ། ཡང་ཁ་ཅིག་ན་རེ། ལྕགས་གོང་དམར་འབར་བའི་རེག་བྱར་གྱུར་པའི་གྲང་རེག་ཆོས་ཅན། མེའི་ཁམས་ཡིན་པར་ཐལ། དེ་མེའི་ཁམས་ཡིན་པར་ཡིག་ཆར་བཤད་པའི་ཕྱིར་ན་མ་ཁྱབ། འདོད་མི་ནུས་ཏེ། འབྱུང་འགྱུར་གྱི་རེག་བྱ་ཡིན་པའི་ཕྱིར་ཏེ། འབྱུང་འགྱུར་གྱི་རེག་བྱ་བདུན་པོ་གང་རུང་ཡིན་པའི་ཕྱིར་ཏེ། གྲང་བའི་རེག་བྱ་ཡིན་པའི་ཕྱིར་རོ། ། བྱས་པ་ལ་ཁོ་ན་རེ། མེའི་ཁམས་དང་འབྱུང་འགྱུར་གྱི་གཞི་མཐུན་ཡོད་པས་སྐྱོན་མེད་ཟེར་ན། དེ་མི་འཐད་པར་ཐལ། མངོན་པ་འོག་མ་ལྟར་ན་མེ་དང་མེའི་ཁམས་དོན་གཅིག་ཡིན་པ་གང་ཞིག །གོང་མ་ལྟར་ན་མེ་དང་མེའི་ཁམས་ལ་མུ་བཞི་ཡོད་ཀྱང་། མེ་མ་ཡིན་པའི་མེའི་ཁམས་ཡིན་ན་མེ་སྐྱེད་བྱེད་ཀྱི་ནུས་པ་ལྡན་མིན་འདུ་བྱེད་ཡིན་པས་ཁྱབ་པའི་ཕྱིར་རོ། །ཡིག་ཆར་གྲང་བའི་རེག་བྱ་དང་མེའི་རེག་བྱའི་གཞི་མཐུན་ཡོད་གསུངས་པ་ཡང་དཔྱད་བྱ་སྟེ། རྣམ་བཤད་ལས། ལྕགས་གོང་དམར་འབར་བའི་རེག་བྱ་དང་གྲང་རེག་གི་གཞི་མཐུན་ཡོད་པར་གསུངས་ཀྱི། མེའི་རེག་བྱ་དང་གྲང་རེག་གི་གཞི་མཐུན་ཡོད་པར་མ་གསུངས་པའི་ཕྱིར་རོ། ། དེ་ལ་ཁོ་ན་རེ། ལྕགས་གོང་དམར་འབར་བའི་རེག་བྱ་ཡིན་ན་མེའི་རེག་བྱ་ཡིན་པས་ཁྱབ་ཟེར་ན། ལྕགས་གོང་དམར་འབར་བའི་འཇམ་རྩུབ་ལྕི་ཡང་གི་རེག་བྱ་ཆོས་ཅན། དེར་ཐལ། དེའི་ཕྱིར། འདོད་ན། དེ་དག་ཆོས་ཅན། ལྕགས་གོང་དམར་འབར་བའི་ཚོགས་པ་ན་ཡོད་པའི་མེ་ལོག་པ་ན་ཁྱོད་ལྡོག་པར་ཐལ། ཁྱོད་མེ་དེའི་རེག་བྱ་ཡིན་པའི་ཕྱིར། འདོད་མི་ནུས་ཏེ། མངོན་སུམ་གྱིས་གནོད་པའི་ཕྱིར་རོ། །དེས་ན་ལྕགས་གོང་དམར་འབར་བ་མེ་ཡིན་པར་ཡིག་ཆར་གསུངས་པ་ཡང་དེའི་ཚོགས་པ་ན་མེ་ཡོད་པ་ལ་དགོངས་པར་འདོད་དགོས་སོ། །མཐའ་དཔྱད་པ་གཞན་ཕལ་ཆེར་ཡིག་ཆར་གསལ་བར་ཡོད་པས་འདིར་མ་བྲིས་སོ། ། གཉིས་པ་ནི། མདོར་ན་ཇི་ལྟར་ཤེས་བྱ་མེད་དེ་བཞིན། །བློ་ཡང་མེད་ཅེས་དོན་འདི་ཤེས་པར་གྱིས། །ཞེས་བྱུང་། སྔར་རྒྱས་པར་བཤད་པ་རྣམས་ཀྱི་དོན་མདོར་བསྡུས་ན་ཤེས་བྱ་རང་བཞིན་གྱིས་གྲུབ་པ་མེད་པ་ཇི་ལྟ་བ་དེ་བཞིན་དུ་ཤེས་བྱའི་རྣམ་པ་ཅན་གྱི་བློ་ཡང་རང་གི་བདག་ཉིད་ཀྱིས་སྐྱེ་བ་མེད་ཅེས་དོན་འདི་ཤེས་པར་གྱིས་ཤིག་ཅེས་པའོ། །༈ གཞན་དབང་རང་བཞིན་གྱིས་ཡོད་པའི་སྒྲུབ་བྱེད་དགག་པ། གཉིས་པ་ལ་བཞི། གཞན་དབང་གི་སྒྲུབ་བྱེད་རང་རིག་དགག་པ། སེམས་ཙམ་པའི་ལུགས་བདེན་པ་གཉིས་ཆར་ལས་ཉམས་པར་བསྟན་པ། དེས་ན་ཀླུ་སྒྲུབ་ཀྱི་ལུགས་ཁོ་ནའི་རྗེས་སུ་འབྲང་བར་རིགས་པ། གཞན་དབང་དང་འཇིག་རྟེན་པའི་ཐ་སྙད་འགོག་པ་གཉིས་མི་མཚུངས་པར་བསྟན་པའོ། །དང་པོ་ལ་བཞི། གཞན་དབང་གི་སྒྲུབ་བྱེད་དྲིས་ནས་དེ་མི་འཐད་པར་བསྟན་པ། དེ་འཐད་པའི་གཞན་གྱི་ལན་དགག་པ། རིགས་པ་གཞན་གྱིས་ཀྱང་རང་རིག་མི་འཐད་པར་བསྟན་པ། གཞན་དབང་རང་བཞིན་གྱིས་གྲུབ་པ་མོ་གཤམ་གྱི་བུ་དང་མཚུངས་པར་བསྟན་པའོ། ། དང་པོ་ནི། གལ་ཏེ་གཟུང་མེད་འཛིན་པ་ཉིད་བྲལ་ཞིང་། །ཞེས་པ་ནས། དེ་ཉིད་ཀྱིས་དེ་མྱོང་བར་གྲུབ་མ་ཡིན། །ཞེས་རྐང་པས་ལྷག་པའི་ཚིགས་བཅད་གཅིག་བྱུང་། དེ་ལྟར་ཕྱི་རོལ་མེད་པར་རྣམ་ཤེས་རང་བཞིན་གྱིས་ཡོད་པ་མི་སྲིད་པར་བསྟན། ད་ནི་ཕྱི་རོལ་མེད་པས་ཁྱད་པར་དུ་མ་བྱས་པའི་གཞན་དབང་གི་དངོས་པོ་ཙམ་ཞིག་རང་བཞིན་གྱིས་གྲུབ་པ་དགག་པའི་ཕྱིར་བཤད་པ། གལ་ཏེ་ཕྱི་རོལ་གྱི་གཟུང་བ་མེད་པས་དེ་ལས་དོན་གཞན་པའི་འཛིན་པ་ཉིད་དང་བྲལ་ཞིང་། གཟུང་འཛིན་རྫས་ཐ་དད་པ་གཉིས་ཀྱིས་སྟོང་པའི་གཞན་དབང་གི་དངོས་པོ་ཡོད་ན། གཞན་དབང་འདིའི་ཡོད་པ་དེ་ཁྱོད་ཀྱི་ཤེས་པ་གང་གི་ཤེས་པར་འགྱུར་ཞེས་དྲི་བར་བྱའོ། །དེ་ལ་ཤེས་པ་དེ་ཉིད་ཀྱིས་ཤེས་པ་དེ་ཉིད་འཛིན་པ་མི་འཐད་དེ། རང་ལ་རང་གི་བྱེད་པ་འཇུག་པ་འགལ་བའི་ཕྱིར་རོ། །འདི་ལྟར་རལ་གྲིས་རང་མི་གཅོད་ལ། སོར་མོའི་རྩེ་མོས་རང་ལ་མི་རེག་ཅིང་། ལེགས་པར་བསླབ་པའི་མིས་ཀྱང་རང་གི་ཕྲག་པ་ལ་ཞོན་པར་མི་ནུས་ཤིང་། མེས་རང་མི་སྲེག་ལ། མིག་གིས་རང་ལ་ལྟ་བ་མ་ཡིན་ནོ། ། ཤེས་པ་དེ་ནི་རང་ལས་དོན་གཞན་པའི་ཤེས་པས་ཀྱང་འཛིན་པ་མ་ཡིན་ཏེ། སེམས་ཙམ་པ་རང་གི་གྲུབ་མཐའ་དང་འགལ་བའི་ཕྱིར་ཏེ། གལ་ཏེ་འབྲས་བུའི་གནས་གྱུར་མ་ཐོབ་པའི་སྐབས་སུ་རྣམ་པར་རིག་པ་དོན་གཞན་ཅིག་རྣམ་པར་རིག་པའི་སྣང་ཡུལ་ཡིན་ན་རྣམ་པར་རིག་པ་ཙམ་ཉིད་དུ་སྨྲ་བ་ཉམས་པར་འགྱུར་རོ། །ཞེས་སེམས་ཙམ་གྱི་གཞུང་ལས་འབྱུང་བའི་ཕྱིར་རོ། །དེའི་ཕྱིར་སེམས་ཙམ་པ་ལྟར་བྱས་ན་དེའི་འཛིན་པ་རྣམ་པ་ཐམས་ཅད་དུ་མེད་ལ། ཤེས་པས་མ་བཟུང་བར་ཡང་ཡོད་ཅེས་བྱ་བར་མི་རུང་ངོ་ཞེས་དབུ་མ་པས་སྨྲས་པ་ན། སེམས་ཙམ་པ་ན་རེ། ཤེེས་པ་དོན་གཞན་གྱིས་མི་འཛིན་ཀྱང་རང་རིག་ནི་ཡོད་དོ། །དེའི་ཕྱིར་རང་རིག་ཁོ་ནས་གཞན་དབང་དེ་འཛིན་པའི་ཕྱིར་དེ་ཡོད་དོ་ཞེ་ན། ཤེས་པ་དེ་ཉིད་ཀྱིས་དེ་མྱོང་བར་གྲུབ་པ་མ་ཡིན་ནོ། །སེམས་ཙམ་པས་ཤེས་པ་ཁ་ནང་ལྟ་ལ་གཉིས་སྣང་ཐམས་ཅད་ལོག་པ་དང་། དེ་འདྲ་བའི་ཤེས་པ་དེ་ཁོ་རང་གིས་ཁོ་རང་རིག་པའི་རང་རིག་ཏུ་འདོད་དོ། །དེའི་ཕྱིར་དེ་འདྲ་བའི་རང་རིག་བཀག་པས། སོ་སོར་རང་རིག་པའི་ཡེ་ཤེས་བཀག་པ་དང་། འཇིག་རྟེན་པས་ངས་ང་རང་རིག་ཅེས་པའི་ཐ་སྙད་ཀྱི་དོན་གྱི་རང་རིག་བཀག་པ་ནི་མིན་ནོ། ། གཉིས་པ་ལ་གཉིས། གཞན་ལུགས་བརྗོད་པ་དང་། ལུགས་དེ་དགག་པའོ། །དང་པོ་ནི། སེམས་ཙམ་པ་ན་རེ། དཔེར་ན་མེ་སྐྱེས་པ་ན་རང་དང་བུམ་པ་ལ་སོགས་པ་དག་ཅིག་ཅར་གསལ་བར་བྱེད་པ་དང་། བུམ་པའོ་ཞེས་བརྗོད་པ་ན་སྒྲ་རང་ལ་དམིགས་པ་དང་དོན་བུམ་པ་སོགས་ལ་དམིགས་པ་གཉིས་ཀ་སྐྱེད་པ་དེ་བཞིན་དུ་རྣམ་ཤེས་ཀྱང་སྐྱེ་བ་ན་རང་དང་ཡུལ་གཉིས་ཀ་ཅིག་ཅར་རིག་པར་བྱེད་དོ། །དེའི་ཕྱིར་རང་རིག་པ་ནི་ཡོད་པ་ཁོ་ནའོ། །རང་རིག་མེད་ན་སྔར་དོན་འདི་མཐོང་ངོ་ཞེས་ཡུལ་དྲན་པ་དང་། ངས་མཐོང་ངོ་ཞེས་ཡུལ་ཅན་དྲན་པ་ནི་མི་སྲིད་པར་འགྱུར་ཏེ། སྔར་མ་མྱོང་བ་ལ་དྲན་པ་སྐྱེ་བ་མེད་པའི་ཕྱིར་རོ། ། དེ་ཡང་རང་རིག་ཡོད་དེ། དྲན་པ་ཡོད་པའི་ཕྱིར་ཞེས་སྒྲུབ་ན་ནི། གཞན་ལ་གྲུབ་པའི་དཔེ་མི་རྙེད་པས་དེ་ལྟར་མི་སྒྲུབ་ཀྱི། སྔོན་འཛིན་ཆོས་ཅན། མྱོང་བ་ཡོད་དེ། དྲན་པ་ཡོད་པའི་ཕྱིར། དཔེར་ན་སྔོན་པོ་བཞིན་ནོ། །འདོད་ན། དེ་ཆོས་ཅན། རང་མྱོང་ཡོད་པར་ཐལ། དེའི་མྱོང་བ་ལ་རང་མྱོང་གཞན་མྱོང་གཉིས་སུ་ཁ་ཚོན་ཆོད་པ་གང་ཞིག །གཞན་མྱོང་རིགས་པས་ཁེགས་པའི་ཕྱིར་རོ་ཞེས་སྒྲུབ་པོ། །སྔོན་འཛིན་དེ་རང་ལས་དོན་གཞན་པའི་ཤེས་པས་མྱོང་བ་མ་ཡིན་ཏེ། སྔོན་འཛིན་གྱི་ཤེས་པ་དེ་རང་གི་མཇུག་ཐོགས་སུ་འབྱུང་བའི་ཤེས་པ་གཞན་གྱིས་མྱོང་ན། དེ་ལ་ཡང་མྱོང་བྱེད་དོན་གཞན་དགོས་པས་ཐུག་མེད་དུ་ཐལ་བའི་ཕྱིར་དང་། སྔ་མ་དེ་སྔོན་འཛིན་ཕྱི་མས་མྱོང་ན་སྔོན་འཛིན་སྐད་ཅིག་གཉིས་པ་ཕྱིན་ཆད་ཕྱི་རོལ་གྱི་ཡུལ་ལ་མི་འཕོ་བར་ཐལ་བའི་ཕྱིར་རོ། །གལ་ཏེ་སྔོན་འཛིན་གྱི་མིག་གི་རྣམ་ཤེས་སྐད་ཅིག་གཉིས་པ་དང་སྔོན་འཛིན་སྔ་མ་མྱོང་བའི་མིག་གི་རྣམ་ཤེས་གཉིས་དུས་མཉམ་དུ་སྐྱེ་བས་སྔོན་འཛིན་ཕྱི་མས་ཕྱི་རོལ་གྱི་ཡུལ་ལ་མི་འཕོ་བའི་སྐྱོན་མེད་དོ་སྙམ་ན། དེ་ལྟར་ན་མིག་གི་རྣམ་ཤེས་རིགས་མཐུན་རྫས་ཐ་དད་པ་གཉིས་གང་ཟག་གཅིག་གི་རྒྱུད་ལ་དུས་གཅིག་ཏུ་སྐྱེ་བར་འགྱུར་ན་དེ་མི་རིགས་ཏེ། སེམས་ཅན་རྣམས་ཀྱི་རྣམ་པར་ཤེས་པའི་རྒྱུད་རེ་རེ་བར་གསུངས་པའི་མདོ་དང་འགལ་བར་འགྱུར་བའི་ཕྱིར་རོ། ། བར་སྐབས་འདིར་རང་འགྲེལ་ལས། རྣམ་པར་ཤེས་པ་ཨུསྒྲཎ་ལའི་འདབ་མ་ཞེས་སོགས་ལ་དོགས་པ་གཅོད་ཚུལ་འོག་ཏུ་དཔྱད་པར་བྱའོ། །དེའི་ཕྱིར་ཐུག་པ་མེད་པ་དང་ཡུལ་གཞན་མི་གཅོད་པའི་སྐྱོན་གཉིས་སྤང་བའི་ཕྱིར་གདོན་མི་ཟ་བར་རང་རིག་ཁས་བླངས་དགོས་སོ། །ཞེས་སྨྲའོ། །གཉིས་པ་ལ་གསུམ། གཞན་ལུགས་དགག་པ་དངོས། རང་ལུགས་ལ་རང་རིག་མེད་ཀྱང་དྲན་པ་སྐྱེ་བའི་ཚུལ། དེ་ལྟར་བཀག་པ་ལ་རྩོད་པ་སྤང་བའོ། ། དང་པོ་ནི། གལ་ཏེ་ཕྱིས་དུས་དྲན་པ་ལས་འགྲུབ་ན། །ཞེས་པ་ནས། གཏན་ཚིགས་འདིས་ནི་ཁྱད་པར་དག་ཀྱང་འཇོམས། །ཞེས་རྐང་པས་དམན་པའི་ཚིགས་བཅད་གཉིས་བྱུང་། གལ་ཏེ་རང་མཚན་གྱིས་གྲུབ་པའི་དབང་དུ་བྱས་ནས་ཕྱིས་ཀྱི་དུས་ཀྱི་དྲན་པ་ལས། དྲན་ཡུལ་གྱི་ཤེས་པ་སྔ་མ་རང་རིག་པར་འགྲུབ་ན། ཕྱི་རྒོལ་ལ་རང་རིག་མ་གྲུབ་པ་བསྒྲུབ་པར་བྱ་བའི་ཕྱིར་དུ་བརྗོད་པའི་དྲན་པ་མ་གྲུབ་པ་འདི་ནི། རང་རིག་སྒྲུབ་པར་བྱེད་པ་མིན་ཏེ། སྒྲ་མི་རྟག་པར་སྒྲུབ་པ་ལ་མིག་ཤེས་ཀྱི་གཟུང་བྱ་རྟགས་སུ་བཀོད་པ་བཞིན་ནོ། །འོན་ཏེ་ཐ་སྙད་པའི་དབང་དུ་བྱས་པ་ཡིན་ན་ནི། དྲན་པ་དེ་ནི་རང་རིག་སྒྲུབ་བྱེད་མ་ཡིན་ཏེ། རང་རིག་མེད་ན་དེ་འདྲ་བའི་དྲན་པ་མི་འབྱུང་བའི་འབྲེལ་བ་མ་གྲུབ་པའི་ཕྱིར། ཆུ་ཙམ་ལས་ཆུ་ཤེལ་དང་མེ་ཙམ་ལས་མེ་ཤེལ་དཔོག་པ་བཞིན་ནོ། །མར་མེས་རང་གསལ་བར་མི་བྱེད་ཀྱང་དེ་ལ་གསལ་བ་མི་ལྡོག་པ་བཞིན་དུ། ཤེས་པས་ཁྱོད་རང་གིས་འདོད་པ་ལྟར་དུ་རང་མྱོང་བར་མི་བྱེད་ཀྱང་དེ་ལ་མྱོང་བ་ཙམ་མི་ལྡོག་པའི་ཕྱིར་ཏེ། མར་མེས་རང་གསལ་བར་བྱེད་ན་མུན་པས་རང་སྒྲིབ་པར་འགྱུར་ལ། དེ་འདོད་ན་མུན་ཁང་དུ་བུམ་པ་མི་མཐོང་བ་བཞིན་དུ་མུན་པ་ཡང་མི་མཐོང་བར་ཐལ་བར་འགྱུར་བའི་ཕྱིར་ཏེ། རྩ་ཤེ་ལས། མར་མེས་རང་དང་གཞན་གྱི་དངོས། །གལ་ཏེ་སྣང་བར་བྱེད་གྱུར་ན། །མུན་པས་རང་དང་གཞན་གྱི་དངོས། །སྒྲིབ་པར་འགྱུར་བར་ཐེ་ཚོམ་མེད། །ཅེས་གསུངས་པ་ལྟར་རོ། ། ཅི་སྟེ་དེ་ལྟར་རྣམ་པར་དཔྱོད་པ་བཏང་ནས་ཀྱང་། ཤེས་པས་རང་རིག་པར་བྱེད་པ་ནི་གྲུབ་ལ་རག་མོད་ཀྱི་སྟེ་གྲུབ་ཏུ་ཆུག་ཀྱང་། དྲན་པའི་ཤེས་པས་ཡུལ་དང་ཡུལ་ཅན་དེ་དག་དྲན་པ་ནི་རིགས་པ་མིན་ཏེ། ཕྱིས་ཀྱི་དྲན་ཤེས་དང་སྔར་གྱི་ཡུལ་མྱོང་གི་ཤེས་པ་གཉིས་རང་བཞིན་གྱིས་གྲུབ་པའི་གཞན་ཡིན་པར་ཁྱེད་ཀྱིས་ཁས་བླངས་པའི་ཕྱིར་རོ། །ལྷས་བྱིན་གྱི་ཤེས་པས་སྔོན་པོ་མྱོང་བ་དེ། སྔར་སྔོན་པོ་མ་ཤེས་པ་སྟེ་མ་མྱོང་བའི་མཆོད་སྦྱིན་གྱི་རྒྱུད་ལ་སྐྱེས་པའི་ཤེས་པས་དྲན་པ་མ་ཡིན་པ་བཞིན་དུ། མྱོང་དྲན་གཉིས་རང་བཞིན་གྱིས་གྲུབ་པའི་གཞན་ཡིན་ན་ཕྱིས་ཀྱི་དྲན་པས་སྔར་གྱི་མྱོང་བ་དྲན་པར་མི་འགྱུར་རོ། ། གལ་ཏེ་དེ་གཉིས་དེ་འདྲ་བའི་གཞན་ཡིན་ཀྱང་རྒྱུད་གཅིག་ཏུ་གཏོགས་པ་རྣམས་ལ་རྒྱུ་འབྲས་ཀྱི་དངོས་པོ་གནས་པའི་ཕྱིར་དྲན་པར་འགྱུར་རོ་སྙམ་ན། དེ་ཡང་མི་རིགས་ཏེ། སྔར་བཤད་པ་ལྟར་རང་མཚན་གྱིས་གཞན་ཡིན་པའི་ཕྱིར་ཞེས་པའི་གཏན་ཚིགས་འདིས་ནི། རྒྱུད་གཅིག་ཏུ་གཏོགས་པ་དང་རྒྱུ་འབྲས་ལ་སོགས་པའི་ཁྱད་པར་དེ་དག་ཀྱང་འཇོམས་པར་བྱེད་པའི་ཕྱིར་རོ། ། གཉིས་པ་ལ་གཉིས། གཞུང་འདི་ཉིད་ནས་བཤད་པའི་ལུགས་དང་། གཞུང་གཞན་ནས་བཤད་པའི་ལུགས་སོ། །དང་པོ་ནི། གང་ཕྱིར་གང་གིས་ཡུལ་མྱོང་གྱུར་དེ་ལས། །ཞེས་པ་ནས། འདི་ཡང་འཇིག་རྟེན་ཐ་སྙད་ཚུལ་ལུགས་ཡིན། །ཞེས་ཚིགས་བཅད་གཅིག་བྱུང་། རང་རིག་མི་འདོད་ན་དྲན་པ་སྐྱེ་ལུགས་ཇི་ལྟར་ཡིན་ཞེ་ན། གང་གི་ཕྱིར་སྔར་གྱི་ཤེས་པ་གང་གིས་ཡུལ་མྱོང་བར་གྱུར་པའི་ཤེས་པ་དེ་ལས་དྲན་པའི་ཤེས་པ་འདི་རང་མཚན་གྱིས་གཞན་དུ་གྱུར་པ་དེའི་ལུགས་ལ་ཡོད་པ་མིན་པ་ནི་བཤད་ཟིན་ལ། ས་མྱུག་ལྟ་བུའི་ཉེར་ལེན་གྱི་རྒྱུ་འབྲས་ལ་རང་མཚན་གྱིས་གཞན་དུ་འཛིན་པ་འཇིག་རྟེན་པའི་བློ་རང་དགའ་བ་ལ་མེད་པར་ཡང་བཤད་ཟིན་པས། མྱོང་བ་དང་དྲན་པ་གཉིས་རང་མཚན་གྱིས་གཞན་དུ་འཛིན་པ་དང་། མྱོང་བའི་དུས་ཀྱི་ཡུལ་དང་དྲན་པའི་དུས་ཀྱི་ཡུལ་གཉིས་རང་མཚན་གྱིས་གཞན་དུ་འཛིན་པ་གཉིས་ཀ་འཇིག་རྟེན་པའི་བློ་ལྷན་སྐྱེས་ལ་མེད་པར་གསལ་ལོ། །དེའི་ཕྱིར་སྔར་གྱི་ཤེས་པས་མྱོང་བ་དང་བཅད་པ་དེ་ཕྱིས་ཀྱི་དྲན་པས་མ་མྱོང་བ་དང་མ་བཅད་པ་མིན་པས། འདི་སྔར་ཡང་ང་ཡིས་མཐོང་སྙམ་དུ་དྲན་པ་སྐྱེ་བར་འགྱུར་ཏེ། འདི་ཡང་འཇིག་རྟེན་གྱི་ཐ་སྙད་ཀྱི་ཚུལ་གྱི་ལུགས་ཡིན་གྱི། བཏགས་དོན་བཙལ་ནས་འཇོག་པའི་ལུགས་མིན་ནོ། ། དྲན་པའི་རྟགས་ཀྱིས་རང་རིག་ཡོད་པར་སྒྲུབ་ཚུལ་སྔར་བཤད་པ་དེ། གང་ཕྱིར་གང་གིས་ཡུལ་མྱོང་གྱུར་དེ་ལས། །ཞེས་སོགས་ཀྱི་གཞུང་འདིས་སེལ་བ་མ་ཡིན་ཏེ། སྔར་གྱི་ཕྱོགས་སྔ་སྨྲ་བ་དང་གཞུང་འདིའི་ཕྱོགས་སྔ་སྨྲ་བ་ནི་མི་གཅིག་པའི་ཕྱིར་ཏེ། སྔ་མ་ནི་མ་མྱོང་བར་དྲན་པ་མི་སྐྱེ་བས་མྱོང་བ་ཡོད་ལ། མྱོང་བ་ལ་རང་མྱོང་གཞན་མྱོང་གཉིས་སུ་ཁ་ཚོན་བཅད་ནས་གཞན་མྱོང་རིགས་པས་ཁེགས་པའི་ཕྱིར་རང་མྱོང་ཡོད་དོ་སྙམ་པ་ཙམ་ཡིན་ལ། ཕྱི་མ་ནི་དྲན་པ་སྐྱེ་བའི་དྲན་ཚུལ་ཁྱད་པར་བ་ལ་བརྟེན་ནས་སྔར་གྱི་མྱོང་བ་དེ་རང་རིག་ཡིན་ནོ་སྙམ་དུ་བསམ་པ་ཡིན་པའི་ཕྱིར་ཏེ། ལེགས་བཤད་སྙིང་པོ་ལས། རང་རིག་མེད་ན་དྲན་པ་སྐྱེ་བ་འགལ་ལོ་སྙམ་དུ་འཛིན་པའི་རྒྱུ་མཚན་སྔར་བཤད་པ་དེ་འདིས་སེལ་བ་མིན་ཏེ། འདི་ནི་དྲན་པ་སྐྱེ་བའི་དྲན་ཚུལ་ཁྱད་པར་བ་ལ་བརྟེན་ནས་སྔ་མ་རང་རིག་ཏུ་འཛིན་པ་ཞིག་གོ །དེ་ཡང་སྔར་སྔོན་པོ་མཐོང་བ་ཕྱིས་དྲན་པ་ན་ངས་སྔར་མཐོང་ངོ་ཞེས་སྔར་མཐོང་བ་དེ་ཉིད་རང་གིས་མཐོང་བར་དྲན་པས། དྲན་ཚུལ་དེ་ནི་སྔར་གྱི་སྔོན་འཛིན་རང་གིས་རང་མ་མྱོང་ན་སྐྱེ་བར་འགལ་བས་སྔ་མ་རང་རིག་གོ་སྙམ་པའོ། །ཞེས་དང་། རྣམ་བཤད་ལས་ཀྱང་། དེ་ལ་ངས་མཐོང་སྙམ་དུ་དྲན་པ་ནི་ཡུལ་ཅན་དྲན་པ་དང་། སྔོན་པོ་ལ་སོགས་པ་འདི་མཐོང་སྙམ་དུ་དྲན་པ་ནི་ཡུལ་དྲན་པའོ། ། དེ་ཡང་སྔར་རང་གིས་མཐོང་བ་དེ་ཉིད་ང་རང་གིས་དྲན་སྙམ་པ་ནི་དྲན་ཚུལ་ཁྱད་པར་བ་ཡིན་ལ། དྲན་པ་ལ་དེ་བྱུང་ན་སྔར་བྱམས་པ་ལྟ་བུ་མཐོང་བའི་ཡུལ་ཅན་ཤེས་པ་ཁོ་རང་གིས་ཁོ་རང་མྱོང་བར་གསལ་ཏེ། དྲན་པ་ནི་མྱོང་བ་ཇི་ལྟ་བའི་རྗེས་སུ་བྱེད་པའི་ཕྱིར་རོ་སྙམ་དུ་བསམས་སོ། །ཞེས་གསུངས་པའི་ཕྱིར་རོ། །འདི་ནི་རྗེའི་རྗེས་འཇུག་སུས་ཀྱང་མ་བཤད་པའི་ཞིབ་ཆ་ཕྲ་བ་ཅུང་ཟད་གསལ་དུ་བཏང་བ་ཡིན་པས་གཟུར་གནས་བློ་ལྡན་རྣམས་དགའ་བར་བྱོས་ཤིག །དྲན་ཤེས་ཀྱིས་དྲན་ཚུལ་ཁྱད་པར་བ་ལ་བརྟེན་ནས་སྔར་གྱི་མྱོང་བ་རང་རིག་ཏུ་སྒྲུབ་པ་འདི་ནི་རང་རིག་འདོད་མཁན་གྱི་གཞུང་དུ་གསལ་བར་བཤད་པ་ཁོ་བོས་མ་མཐོང་བས། ཟླ་བའི་ཞབས་ཀྱིས་དོགས་པ་ཁོང་ནས་བསླངས་ཏེ་བཀག་པ་ཡིན་ནམ་ཕྱོགས་སྔའི་གཞུང་དུ་དངོས་སུ་བྱུང་བ་ཡིན་དཔྱད་བྱར་སྣང་ངོ་། ། འཇིག་རྟེན་ན་ང་རང་གིས་མཐོང་བ་ང་རང་གིས་དྲན་ཞེས་པ་ལྟར་རང་ལུགས་ལ་ཡང་ཁས་ལེན་ཀྱང་། དྲན་ཚུལ་དེ་ནི་རང་རིག་གི་དབང་གིས་བྱུང་བ་མ་ཡིན་གྱི། སྔར་གྱི་མྱོང་བ་དང་ཕྱིས་ཀྱི་དྲན་ཤེས་གཉིས་ཡུལ་གཅིག་ལ་འཇུག་པའི་དབང་གིས་དེ་ལྟར་དྲན་པ་ཡིན་ཏེ། དཔེར་ན་ས་མྱུག་ལྟ་བུའི་རྒྱུ་འབྲས་ལ་བློ་ལྷན་སྐྱེས་ཀྱིས་རང་མཚན་གྱིས་གཞན་དུ་འཛིན་པ་མེད་པའི་རྒྱུ་མཚན་གྱིས། འཇིག་རྟེན་པ་རྣམས་བུའི་ལུས་ཀྱི་རྒྱུ་དང་ཤིང་སྡོང་པོའི་ས་བོན་ཙམ་བཏབ་པ་ལ་བརྟེན་ནས་བུ་དང་ཤིང་སྡོང་སྐྱེས་པ་ན། དེ་གཉིས་བསྟན་ནས་བདག་གིས་བུ་འདི་བསྐྱེད་ཅིང་ཤིང་སྡོང་འདི་བཙུགས་སོ་ཞེས་ཐ་སྙད་འདོགས་པ་ལྟར་འཇོག་ནུས་པ་བཞིན་དུ། མྱོང་དྲན་ལྟ་བུའི་རྒྱུ་འབྲས་ལ་ཡང་བློ་ལྷན་སྐྱེས་ཀྱིས་རང་མཚན་གྱིས་གཞན་དུ་འཛིན་པ་མེད་པས། སྔར་སྔོན་འཛིན་གྱིས་མཐོང་བ་དེ་ཉིད་ཕྱིས་ཀྱི་དྲན་ཤེས་ཀྱིས་རང་གིས་མཐོང་བར་དྲན་པ་ནི་ཤིན་ཏུ་འཐད་ལ་དྲན་པ་ལྟར་དུ་ཡང་འཇོག་ནུས་པར་མཚུངས་པའི་ཕྱིར་རོ། ། འོ་ན་ངས་སྔར་སྔོན་པོ་མཐོང་ངོ་ཞེས་དྲན་པ་དེ་སྔོན་འཛིན་ཤེས་པ་དྲན་པ་མ་ཡིན་པར་ཐལ། ངས་མཐོང་ངོ་ཞེས་པའི་ང་ནི་གང་ཟག་ཡིན་པ་གང་ཞིག །དེ་དང་སྔོན་པོ་འཛིན་པའི་ཤེས་པ་གཉིས་འགལ་བ་ཡིན་པའི་ཕྱིར་ན་མ་ཁྱབ། འོ་ན་ཁྱོད་རང་ལ། སྔོན་འཛིན་མིག་ཤེས་ཀྱིས་སྔོན་པོ་མཐོང་བ་ལ་བརྟེན་ནས་གང་ཟག་གིས་སྔོན་པོ་མཐོང་བར་འཇོག་མི་ནུས་པར་ཐལ། སྔོན་འཛིན་མིག་ཤེས་དང་གང་ཟག་གཉིས་འགལ་བ་ཡིན་པའི་ཕྱིར། ཁྱབ་པ་འགྲིག །འདོད་མི་ནུས་ཏེ། གང་ཟག་གིས་གཟུགས་མཐོང་བ་དང་སྒྲ་ཐོས་པ་སོགས་ཡོད་པའི་ཕྱིར་རོ། ། གཞན་ཡང་ལག་པ་ན་བ་དང་སོས་པས་གང་ཟག་ན་བ་དང་སོས་པར་འཇོག་མི་ནུས་པར་ཐལ། ལག་པ་དང་གང་ཟག་གཉིས་འགལ་བ་ཡིན་པའི་ཕྱིར་ཞེས་སོགས་གནོད་བྱེད་མང་ངོ་། །གཉིས་པ་ནི། སྤྱོད་འཇུག་ལས། གལ་ཏེ་རང་རིག་ཡོད་མིན་ན། །རྣམ་ཤེས་དྲན་པར་ཇི་ལྟར་འགྱུར། །ཞེས་རང་རིག་འདོད་མཁན་གྱིས་སྔར་བཤད་པ་ལྟར་བརྩད་པའི་ཚེ་ཁྱབ་པ་མེད་པའི་ལན་འདེབས་པས། རང་རིག་མེད་ཀྱང་དྲན་པ་སྐྱེ་ཚུལ་ཇི་ལྟར་ཡིན་ཞེ་ན། གཞན་མྱོང་བ་དང་འབྲེལ་བ་ལས། །དྲན་འགྱུར་བྱི་བའི་དུག་བཞིན་ནོ། །ཞེས་གསུངས་ཏེ། དོན་ནི། སྔོན་འཛིན་ལས་གཞན་སྔོན་པོ་མྱོང་བ་ལ་བརྟེན་ནས་སྔོན་འཛིན་དྲན་པ་འབྱུང་བར་འགྱུར་རོ། ། གལ་ཏེ་སྔར་གང་མྱོང་བ་དེ་ཉིད་དྲན་དགོས་ཀྱི། སྔོན་པོ་མྱོང་བའི་སྟོབས་ཀྱིས་སྔོན་འཛིན་དྲན་པ་མི་རིགས་ཏེ། གཞན་དུ་ན་སྔོན་པོ་མྱོང་བའི་སྟོབས་ཀྱིས་སེར་པོ་དྲན་པ་ཡང་ཡོད་པར་ཐལ་བར་འགྱུར་བའི་ཕྱིར་རོ་ཞེ་ན། ཉེས་པ་མེད་དེ། ཡུལ་མྱོང་བ་ལས་དྲན་པ་སྐྱེ་བའི་ཚེ། ཡུལ་ཅན་སྤངས་ནས་ཡུལ་གཅིག་བུ་དྲན་པ་མ་ཡིན་གྱི། སྔར་ཡུལ་འདི་མཐོང་ངོ་ཞེས་ཡུལ་ཡུལ་ཅན་འབྲེལ་བར་དྲན་པའི་ཕྱིར་རོ། །དཔེར་ན་དགུན་གྱི་དུས་སུ་བྱི་བས་ལུས་ལ་རྨུགས་པ་ན། བྱི་དུག་ཞུགས་ཡོད་ཀྱང་རྨུགས་པ་མྱོང་གི་དུག་མ་མྱོང་ངོ་། །དུས་ཕྱིས་འབྲུག་གི་སྒྲ་ཐོས་པ་ན་རྨུགས་པའི་ཚེ་དུག་ཞུགས་པར་འདུག་སྙམ་དུ་དྲན་ཀྱང་སྔར་དུག་མ་མྱོང་བ་བཞིན་ནོ། །དཔེ་དོན་སྦྱོར་ཚུལ་རྒྱས་པར་རྣམ་བཤད་ལས་ཤེས་པར་བྱའོ། ། གསུམ་པ་ལ་གཉིས། མངོན་སུམ་གྱི་ཚད་མ་གཞན་དང་རྗེས་དཔག་ལ་རྩོད་པ་སྤང་བ་དང་། ཡིད་ཤེས་གཞན་གྱི་རྩོད་སྤང་ངོ་། །དང་པོ་ནི། དེ་ལྟར་བཀག་པ་ལ། ཁ་ཅིག་ན་རེ། ཐལ་འགྱུར་བ་ཁོ་རང་གི་ལུགས་ལ། སྔོན་འཛིན་མིག་ཤེས་རྒྱུད་ལྡན་གྱི་གང་ཟག་དེས་སྔོན་པོ་དྲན་པའི་དྲན་ཤེས་མ་སྐྱེས་ཀྱི་བར་དུ་སྔོན་འཛིན་ཤེས་པ་ཡོད་པར་མི་འགྲུབ་པར་ཐལ། དེ་ཡོད་པར་རང་རིག་གིས་མི་འགྲུབ་པ་གང་ཞིག །ཤེས་པ་དོན་གཞན་གྱིས་མི་འགྲུབ་པའི་ཕྱིར་ཟེར་ན། དེ་ལ་ཁྱབ་པ་མེད་དེ། དཔེར་ན་ཡུལ་དྲན་པ་ཉིད་ཀྱིས་ཡུལ་ཅན་ཡང་དྲན་པས། ཡུལ་ཅན་དྲན་པ་ཟུར་བ་མི་དགོས་པ་བཞིན་དུ། ཡུལ་སྔོན་པོ་གྲུབ་པ་ཉིད་ཀྱིས་སྔོན་འཛིན་ཡང་འགྲུབ་ཀྱི། སྔོན་འཛིན་འཇལ་བྱེད་ཀྱི་ཚད་མ་ཟུར་བ་མི་དགོས་པའི་ཕྱིར་ཏེ། ཚིག་གསལ་ལས། ཚད་མའི་གྲངས་འཇུག་པ་གཞལ་བྱའི་གཞན་གྱི་དབང་ཡིན་པའི་ཕྱིར་དང་། གཞལ་བྱའི་རྣམ་པའི་རྗེས་སུ་བྱེད་པ་ཙམ་གྱིས་རང་གི་ངོ་བོ་ཡོད་པར་རྙེད་པའི་ཚད་མ་དག་གི་རང་གི་ངོ་བོ་རྣམ་པར་འཇོག་པའི་ཕྱིར། ཞེས་གསུངས་པའི་ཕྱིར། ཁྱབ་སྟེ། དེ་དག་གི་དོན་ནི་ཚད་མ་གཉིས་སུ་ངེས་པ་ནི་གཞལ་བྱ་གཉིས་སུ་ངེས་པའི་དབང་གིས་འཇོག་པའི་ཕྱིར་དང་། ཚད་མ་ལ་གཞལ་བྱའི་རྣམ་པ་ཤར་བའི་དབང་གིས་འཇལ་བྱེད་ཀྱི་ཚད་མའི་རང་གི་ངོ་བོ་ཡོད་པར་འཇོག་པའི་ཕྱིར་ཞེས་པ་དང་། གཞལ་བྱ་གྲུབ་པ་ཙམ་གྱིས་ཚད་མ་འགྲུབ་ཀྱི། གཉིས་སྣང་དང་བྲལ་བའི་རང་རིག་གིས་འགྲུབ་པ་མིན་པར་ཤེས་པའི་ཆེད་དུ་ཙམ་སྒྲ་སྨོས་པའི་ཕྱིར་རོ། །དེས་ན་ཚད་མ་དེ་གཞལ་བྱ་ཇི་ལྟ་བ་དེ་འདྲ་བའི་རྣམ་པའི་རྗེས་སུ་བྱེད་པས་གཞལ་བྱ་འགྲུབ་པ་ནི་ལུགས་གཞན་དང་འདྲ་ཡང་། དེ་ལས་ལོགས་སུ་ཚད་མ་འགྲུབ་ཚུལ་ཡོད་མེད་ལ་གྲུབ་མཐའ་སྨྲ་བ་རྣམས་མི་མཐུན་པས་རྩོད་པ་འབྱུང་བ་ཡིན་ནོ། ། སྐབས་འདིར་རྣམ་བཤད་ལས། སྔོན་འཛིན་ནི་གཞན་ལུགས་ལྟར་རང་རིག་གིས་མི་འགྲུབ་ཀྱི། དབང་པོའི་མངོན་སུམ་ཚད་མས་འགྲུབ་པར་བསྟན་ཏེ། དེ་ཡོད་པ་ནི་སྔོན་འཛིན་གྱིས་གཞལ་བྱ་གྲུབ་པ་དེ་ཉིད་ཀྱིས་རྟོགས་པའི་ཕྱིར་རོ། །ཞེས་གསུངས་པ་ལ། སྟོང་ཐུན་ལས། ཁོ་བོ་ནི་འདི་ལྟར་སྨྲ་སྟེ། སྔོན་འཛིན་མིག་ཤེས་ཀྱིས་སྔོན་འཛིན་མིག་ཤེས་ཡོད་པར་གྲུབ། ཇི་ལྟར་གྲུབ་ན་སྔོན་པོ་གཞལ་བའི་སྟོབས་ཀྱིས་གྲུབ་ཅེས་མི་སྨྲའི། ཞེས་པ་ནས། དེས་ན་སྔོན་འཛིན་མིག་ཤེས་ཀྱིས་སྔོན་པོ་གཞལ་བ་ལ་ལྟོས་ནས་སྔོན་འཛིན་མིག་ཤེས་གྲུབ་པ་ཡིན་ཀྱང་སྔོན་འཛིན་མིག་ཤེས་ཀྱིས་གྲུབ་པ་མིན་ནོ། །ཞེས་འབྱུང་བ་དེ་ནི་རྗེའི་གསུང་སྔར་དྲངས་པ་དང་འགལ་བར་སྣང་ལ། ཡིག་ཆར་རྗེའི་གསུང་དེ་མ་བརྟགས་མ་དཔྱད་པའི་འཇིག་རྟེན་གྱི་ཐ་སྙད་རགས་པའི་དབང་དུ་བྱས་ཤིང་། སྟོང་ཐུན་ལས་གསུངས་པ་དེ་འཇིག་རྟེན་གྱི་ཐ་སྙད་ཕྲ་མོའི་དབང་དུ་བྱས་པས་དགོངས་པ་མི་འགལ་བར་བཤད་པ་ལྟ་བུར་སྣང་ཡང་། བཤད་པའི་གཞི་གཅིག་ལ་མ་བརྟགས་མ་དཔྱད་པའི་ཚེ་དེ་ལྟར་ཡིན། བརྟགས་ཤིང་དཔྱད་པའི་ཚེ་དེ་ལྟར་ཡིན་ཞེས་རྣམ་གཞག་མི་འདྲ་བ་གཉིས་བྱེད་པ་ནི་བོད་སྔ་རབས་པའི་ལུགས་ཡིན་གྱི་རྗེའི་རང་ལུགས་མིན་པར་མཁས་དབང་གུང་ཐང་པས་གསུངས་པ་ནི། རྗེའི་བཀའ་རྩོམ་ཕྱི་མ་རྣམས་དང་ཤིན་ཏུ་མཐུན་པར་སྣང་བས། ཡིག་ཆའི་ཚིག་ཟིན་ལྟར་ཁས་ལེན་མི་རུང་ངམ་སྙམ་སྟེ་དཔྱད་པར་བྱའོ། །དེ་ལ་ཁ་ཅིག་ན་རེ། སྔོན་འཛིན་མིག་ཤེས་ཀྱིས་རང་ཉིད་ཡོད་པར་འགྲུབ་པར་ཐལ། རྣམ་བཤད་ཀྱི་ལུང་དེའི་ཕྱིར། འདོད་ན། དེ་ཆོས་ཅན། རང་ཉིད་ཡོད་པར་རྟོགས་པར་ཐལ། རང་ཉིད་ཡོད་པར་འགྲུབ་པའི་ཕྱིར་ན་མ་ཁྱབ། འོ་ན་ཁྱོད་རང་ལ། སྒྲ་མི་རྟག་པར་འགྲུབ་ན་སྒྲ་མི་རྟག་པར་རྟོགས་པས་ཁྱབ་པར་ཐལ། སྔོན་འཛིན་མིག་ཤེས་ཡོད་པར་འགྲུབ་ན་སྔོན་འཛིན་མིག་ཤེས་ཡོད་པར་རྟོགས་པས་ཁྱབ་པའི་ཕྱིར། རྟགས་ཁས། འདོད་ན། གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན་སྒྲ་ཡང་བྱས་སོ། །ཞེས་པའི་སྒྲུབ་ངག་ཆོས་ཅན། ཁྱོད་ཀྱིས་སྒྲ་མི་རྟག་པར་རྟོགས་པར་ཐལ། སྒྲ་མི་རྟགས་པར་འགྲུབ་པའི་ཕྱིར་ཏེ། རྣམ་འགྲེལ་ལས། སྒྲ་ནི་བྱས་ཡིན་འདི་འདྲ་ཀུན། །མི་རྟག་ཅེས་ནི་བརྗོད་པས་ཀྱང་། །དོན་གྱིས་དེ་ནི་འཇིག་བློར་འགྱུར། །ཞེས་གསུངས་པའི་ཕྱིར་རོ། ། ཡང་ཁ་ཅིག་ན་རེ། སྔོན་འཛིན་གྱིས་རང་ཉིད་ཡོད་པར་རྟོགས་པར་ཐལ། སྔོན་འཛིན་གྱིས་སྔོན་པོ་འཇལ་བའི་སྟོབས་ཀྱིས་རང་ཉིད་ཡོད་པར་རྟོགས་པའི་ཕྱིར་ན་མ་ཁྱབ། རྟགས་གྲུབ་སྟེ། རྣམ་བཤད་ལས། དེ་ཡོད་པ་ནི་སྔོན་འཛིན་གྱིས་གཞལ་བྱ་གྲུབ་པ་དེ་ཉིད་ཀྱིས་རྟོགས་པའི་ཕྱིར་རོ། །དེའི་ཕྱིར་ཚད་མ་གང་ཡིན་ཐམས་ཅད་རང་གིས་གཞལ་བྱ་གྲུབ་པ་དེ་ཉིད་ཀྱིས་འགྲུབ་པོ། །ཞེས་གསུངས་པའི་ཕྱིར་དང་། གཞལ་བྱ་གྲུབ་པ་དེ་ཉིད་ཀྱིས་རྟོགས་ཅེས་པ་ནི་སྔོན་འཛིན་གྱིས་སྔོན་པོ་འཇལ་བའི་སྟོབས་ཀྱིས་སྔོན་འཛིན་རྒྱུད་ལྡན་གྱི་གང་ཟག་དེས་སྒྲུབ་བྱེད་གཞན་ལ་མ་ལྟོས་པར་སྔོན་འཛིན་ཡོད་པར་རྟོགས་ནུས་པའི་དོན་ཡིན་པའི་ཕྱིར་རོ། ། ཡང་ཁ་ཅིག །སྟོང་ཉིད་རྟོགས་པའི་རིགས་ཤེས་ཀྱིས་ཀྱང་རང་ཉིད་ཡོད་པར་འགྲུབ་པར་ཐལ། སྔོན་འཛིན་གྱིས་རང་ཉིད་ཡོད་པར་འགྲུབ་པའི་ཕྱིར་ན་མ་ཁྱབ། རྟགས་བསྒྲུབས་ཟིན། འདོད་མི་ནུས་ཏེ། རིགས་ཤེས་ཀྱིས་བདེན་པར་ཡོད་མེད་དཔྱོད་པ་ཡིན་པས། དེས་ཡོད་པར་གྲུབ་ན་བདེན་གྲུབ་ཏུ་ཐལ་བར་འགྱུར་བའི་ཕྱིར་རོ། །ཡང་ཁོ་ན་རེ། རིགས་ཤེས་ཀྱིས་རང་ཉིད་ཡོད་པར་འགྲུབ་པར་ཐལ། དེས་རང་གི་གཞལ་བྱ་གྲུབ་པ་དེ་ཉིད་ཀྱིས་རང་ཉིད་ཡོད་པར་འགྲུབ་པའི་ཕྱིར་ན་མ་ཁྱབ། རྟགས་གྲུབ་སྟེ། རྣམ་བཤད་ལས། ཚད་མ་གང་ཡིན་ཐམས་ཅད་རང་གི་གཞལ་བྱ་གྲུབ་པ་དེ་ཉིད་ཀྱིས་འགྲུབ་པོ། །ཞེས་དང་། མཉམ་གཞག་རྣམ་པར་མི་རྟོག་པའི་ཡེ་ཤེས་ཀྱིས་རང་གི་གཞལ་བྱ་ཆོས་ཉིད་གྲུབ་པ་ན་དེའི་སྟོབས་ཀྱིས་ཡུལ་ཅན་གྱི་ཡེ་ཤེས་འགྲུབ་པ་ལ། རིག་བྱ་རིག་བྱེད་སོ་སོར་སྣང་བའི་གཉིས་སྣང་ལོག་པ་དང་། གཞན་ལུགས་ཀྱིས་ཤེས་པ་ཐམས་ཅད་ཁ་ནང་ལྟ་ལ་གཉིས་སྣང་ལོག་པའི་འཛིན་རྣམ་ཡན་གར་བར་འདོད་པ་དང་མི་མཚུངས་པའི་ཁྱད་པར་ནི་འབྲས་བུའི་སའི་སྐབས་སུ་འཆད་པར་འགྱུར་རོ། །ཞེས་གསུངས་པའི་ཕྱིར་རོ། ། རང་ལུགས་ཀྱི་མཉམ་གཞག་རྣམ་པར་མི་རྟོག་པའི་ཡེ་ཤེས་ལ་རིག་བྱ་རིག་བྱེད་སོ་སོར་སྣང་བའི་གཉིས་སྣང་ལོག་པ་དང་། གཞན་ལུགས་ཀྱིས་ཤེས་པ་ཐམས་ཅད་ཁ་ནང་ལྟ་ལ་གཉིས་སྣང་ལོག་པའི་འཛིན་རྣམ་ཡན་གར་བར་འདོད་པ་གཉིས་མི་མཚུངས་ཏེ། རྣམ་བཤད་ལས་དེ་གཉིས་མི་མཚུངས་པར་སྐབས་འདིར་ཡང་བཤད་པ་གང་ཞིག། འབྲས་བུའི་སའི་སྐབས་སུ་ཡང་བཤད་པའི་ཕྱིར། དང་པོ་གྲུབ་སྟེ། དེ་ཉིད་ལས། མཉམ་གཞག་རྣམ་པར་མི་རྟོག་པའི་ཡེ་ཤེས་ཀྱི་ངོར་གཉིས་སྣང་མེད་ཀྱང་། བློ་གཞན་གྱིས་བལྟས་པ་ན་རིག་བྱ་རིག་བྱེད་གཉིས་སུ་སྣང་ལ། སྔར་བཤད་པའི་འཛིན་རྣམ་ཡན་གར་བ་རྟོག་པས་ཡིད་ཅི་ཙམ་གཏད་ཀྱང་རིག་བྱ་རིག་བྱེད་ཐ་དད་པའི་སྣང་བ་མི་འཆར་བར་གསུངས་པའི་ཕྱིར་དང་། བདེན་གཉིས་རང་འགྲེལ་ལས་ཀྱང་རང་རིག་གི་རིག་བྱ་རིག་བྱེད་དང་རྡུལ་ཕྱོགས་ཀྱི་ཆ་མེད་གཉིས་ཀ་བློ་ལ་སྣང་བ་མེད་པར་བཤད་པའི་ཕྱིར་རོ། ། གཉིས་པ་གྲུབ་སྟེ། གང་ཚེ་ཞི་བ་དེ་ཉིད་ཡིན་ན་དེ་ལ་བློ་གྲོས་འཇུག་མི་འགྱུར། །བློ་མ་ཞུགས་པར་ཤེས་བྱའི་ཡུལ་ཅན་ངེས་པར་རིག་པའང་མ་ཡིན་ལ། །ཀུན་ནས་ཤེས་མེད་པར་ནི་ཤེས་པར་ཇི་ལྟར་འགྱུར་ཏེ་འགལ་བར་འགྱུར། །མཁྱེན་པོ་མེད་པར་ཁྱོད་ཀྱིས་གཞན་ལ་འདི་ལྟའོ་ཞེས་སུ་ཞིག་སྟོན། །ཞེས་རང་བཞིན་གྱིས་སྐྱེ་བ་ཞི་བ་དེ་ཁོ་ན་ཉིད་ཡིན་ན་བློ་ལ་དེ་ཁོ་ན་ཉིད་ཀྱི་རྣམ་པ་འཆར་རྒྱུ་མེད་པ་དང་། དེའི་རྣམ་པ་མ་ཤར་ན་དེ་ལ་བློ་མི་འཇུག་པ་དང་། མ་ཞུགས་ན་དེ་མི་ཤེས་པར་འགྱུར་བ་སོགས་སུ་རྩོད་པའི་ལན་ཏུ། གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲལ་བ། །དེ་ཚེ་དེ་རྣམ་བསྟེན་ལས་དེ་ཡིས་དེ་ཉིད་རྟོགས་པ་ལྟ་བུ་སྟེ། །ཇི་ལྟར་སེམས་ནི་གང་གི་རྣམ་པ་ཅན་དུ་འགྱུར་བ་དེ་ཡིས་ཡུལ། །དེ་ཡོངས་ཤེས་པ་དེ་བཞིན་དུ་ནི་ཐ་སྙད་བརྟེན་ནས་རིག་པ་ཡིན། །ཞེས་ཡུལ་གྱི་རྣམ་པ་མ་ཤར་ན་བློ་མི་འཇུག་པ་ལ་སོགས་པ་རྣམས་རང་ཡང་དེ་ལྟར་འདོད་པས་དེ་ལ་ལན་མི་འདེབས་ལ། བློ་ལ་དེ་ཁོ་ན་ཉིད་ཀྱི་རྣམ་པ་འཆར་རྒྱུ་ཡོད་པ་དང་། དེ་ཤར་བ་ལས་དེ་ཉིད་རྟོགས་པར་འཇོག་པ་དེ་དཔེ་དང་བཅས་པར་གསུངས་པ་དེ་ནི་རང་རིག་གི་འདོད་ཚུལ་དང་མི་འདྲ་བའི་ཁྱད་པར་ཡིན་པའི་ཕྱིར་ཏེ། རང་རིག་འདོད་མཁན་རྣམས་ཀྱིས་རང་རིག་དེ་ཡུལ་གྱི་རྣམ་པ་མ་ཤར་བའི་འཛིན་རྣམ་ཡན་གར་བར་འདོད་པའི་ཕྱིར་རོ། ། གཉིས་པ་ནི། འོ་ན་ལུགས་འདིས་གཟུགས་བརྙན་དང་སྒྱུ་མའི་རྟ་དང་ཟླ་བ་གཉིས་སྣང་སོགས་གཟུགས་ཀྱི་སྐྱེ་མཆེད་དང་སྒྲ་བརྙན་སོགས་སྒྲའི་སྐྱེ་མཆེད་དུ་བཞག་པ་དང་། གཟུགས་སྒྲ་ལ་སོགས་པའི་ཡུལ་ལ་མངོན་སུམ་གྱི་སྒྲ་དངོས་མིང་དང་། དེ་དག་འཛིན་པའི་ཡུལ་ཅན་ལ་བཏགས་མིང་དུ་བསྟན་པ་དང་། ཟླ་བ་གཉིས་སྣང་སོགས་འཇིག་རྟེན་རང་དགའ་བ་ལ་ལྟོས་ཏེ་གཞལ་བྱ་མངོན་སུམ་པ་མ་ཡིན་ཀྱང་། རང་ལུགས་ལ་གཟུགས་བརྙན་སྒྲ་བརྙན་སོགས་ཀྱང་གཞལ་བྱ་མངོན་སུམ་པ་མངོན་གྱུར་དུ་བཞེད་པའི་ཕྱིར་དབང་ཤེས་ཐམས་ཅད་རང་གི་གཞལ་བྱ་གྲུབ་པ་དེ་ཉིད་ཀྱིས་རང་ཉིད་ཡོད་པར་འགྲུབ་པར་བཞེད་མོད། འོན་ཀྱང་རང་རིག་ཁས་མི་ལེན་པ་ལ་གཞི་དུས་ཀྱི་ཡིད་ཤེས་སྣང་བ་དང་ཞེན་ཡུལ་ལ་འཁྲུལ་བ་རྣམས་ཡོད་པར་མི་འགྲུབ་སྟེ། དེ་དག་ལ་རང་གི་གཞལ་བྱ་འཇལ་བས་ཡུལ་ཅན་གྲུབ་པ་མེད་པའི་ཕྱིར་རོ་ཞེ་ན། འདི་ལ་ལུགས་འདིའི་ཚད་མའི་རྣམ་གཞག་ཐུན་མོང་མ་ཡིན་པ་ཤེས་ན་ཁྱད་པར་རྣམས་ལེགས་པར་ཕྱེད་པར་འགྱུར་བས་དེ་ཅུང་ཟད་བཤད་པ་ལ། རང་གི་འཛིན་སྟངས་ཀྱི་ཡུལ་ལ་མི་སླུ་བའི་ཤེས་པ་དེ། ཚད་མའི་མཚན་ཉིད་ཡིན་གྱི། ཚད་མ་ལྟར་གསར་དུ་ཞེས་པའི་ཁྱད་པར་མི་སྦྱོར་ཏེ། རྩ་ཤེས་ཊཱིཀ་ཆེན་ལས། འདིར་ཚད་མའི་མཚན་ཉིད་མི་སླུ་བ་ནི་འཇིག་རྟེན་ན་ཇི་ལྟར་འཇོག་པ་བཞིན་དུ་བཞེད་ལ། འཇིག་རྟེན་ན་གསར་དུ་སླུ་མི་སླུའི་ཁྱད་མ་ཕྱེ་བར་སྤྱིར་མི་སླུ་བ་ལ་ཚད་མར་འཇོག་པས། ཞེས་གསུངས་པས་སོ། ། རྟོག་གེ་བ་དག་གིས་ཚད་མ་ལ་གསར་དུ་མི་སླུ་བ་ཞིག་དགོས་པའི་དཔྱད་པ་དེ་བཏགས་དོན་ཚོལ་བའི་དཔྱད་པ་ཡིན་པར་སྟོང་ཐུན་དང་ཡིག་ཆར་གསུངས་པ་ལྟར་འདོད་ན། གསར་དུ་མི་སླུ་བའི་ཤེས་པ་མེད་པར་འདོད་དགོས་ལ། དེ་ལྟ་ན་རང་ཡུལ་གསར་དུ་རྟོགས་པའི་ཤེས་པ་ཡོད་མེད་དང་། གསར་དུ་སྐྱེས་པའི་འདུས་བྱས་ཡོད་མེད་དང་། གསར་དུ་སངས་རྒྱས་པའི་གང་ཟག་ཡོད་མེད་སོགས་སྤྲོས་ན་ཞིབ་ཆ་གདོན་པར་བྱ་དགོས་སོ། །ཚད་མ་ལ་དབྱེ་ན་མངོན་རྗེས་གཉིས་ཏེ། རང་གི་འཛིན་སྟངས་ཀྱི་ཡུལ་དུ་གྱུར་པའི་གཞལ་བྱ་ལྐོག་གྱུར་པ་ལ་མི་སླུ་བའི་ཤེས་པ་དེ། རྗེས་དཔག་ཚད་མའི་མཚན་ཉིད། རང་གི་འཛིན་སྟངས་ཀྱི་ཡུལ་གྱི་གཞལ་བྱ་མངོན་གྱུར་པ་ལ་མི་སླུ་བའི་ཤེས་པ་དེ། མངོན་སུམ་གྱི་ཚད་མའི་མཚན་ཉིད་ཡིན་ལ། མངོན་སུམ་གྱི་ཚད་མ་ཡིན་ན་རྟོག་མེད་ཀྱི་ཤེས་པ་ཡིན་པས་མ་ཁྱབ་སྟེ། དངོས་སྨྲ་བས་མངོན་སུམ་ཡིན་ན་རྟོག་བྲལ་དང་མ་འཁྲུལ་བ་དང་དབང་པོ་སོ་སོ་ལ་བརྟེན་པས་ན་མངོན་སུམ་ཞེས་པའི་སྒྲ་དོན་གྱི་ཁྱད་པར་ཏེ་གསུམ་ལྡན་ཡིན་པས་ཁྱབ་པར་འདོད་པ་དེ་བཞི་བརྒྱ་པའི་འགྲེལ་པར་བཀག་པའི་དོན་ཡིག་ཆར་བཤད་པ་ལྟར་ཡིན་པའི་ཕྱིར་ཏེ། དབང་མངོན་གྱིས་དྲངས་པའི་དྲན་ཤེས་རྣམས་མངོན་སུམ་གྱི་ཚད་མ་ཡིན་པའི་ཕྱིར་དང་། མཉམ་བཞག་རྣམ་པར་མི་རྟོག་པའི་ཡེ་ཤེས་མ་གཏོགས་པའི་སེམས་ཅན་གྱི་ཤེས་པ་ཐམས་ཅད་འཁྲུལ་ཤེས་ཡིན་པའི་ཕྱིར་དང་། མངོན་སུམ་གྱི་སྒྲ་ནི་བུམ་པ་ལ་སོགས་པ་རྣམས་དབང་པོ་ལ་ལྐོག་ཏུ་མ་གྱུར་པས་ན་མངོན་སུམ་ཞེས་ཡུལ་ལ་དངོས་དང་། དབང་མངོན་ལ་སོགས་པ་ནི་ཡུལ་མངོན་སུམ་པ་ཡིན་པས་ན་མངོན་སུམ་ཞེས་ཡུལ་ཅན་ལ་བཏགས་ནས་འཇུག་པ་ཡིན་གྱི། དབང་པོ་སོ་སོ་ལ་བརྟེན་པས་ན་མངོན་སུམ་ཞེས་ཐུན་མོང་མ་ཡིན་པའི་རྟེན་གྱི་སྒོ་ནས་ཡུལ་ཅན་འབའ་ཞིག་གི་དངོས་མིང་དུ་བཤད་པ་མི་འཐད་པའི་ཕྱིར་རོ། །རྗེས་དཔག་ལ་དབྱེ་ན། རྗེས་དཔག་ཙམ་དང་། ལུང་གི་ཚད་མ་དང་། དཔེས་ཉེར་འཇལ་གྱི་ཚད་མ་སྟེ་གསུམ་ཡོད་དོ། ། དེའི་དང་པོ་ལ་དངོས་སྟོབས་ཀྱི་རྗེས་དཔག་ཅེས་པའི་ཐ་སྙད་སྦྱོར་མི་སྦྱོར་དཔྱད་བྱར་སྣང་ལ། གཞི་གྲུབ་ན་རྗེས་དཔག་གི་གཞལ་བྱ་ཡིན་པས་མ་ཁྱབ་སྟེ། གཞི་གྲུབ་ན་ཁྱོད་རྟོགས་པའི་རྗེས་དཔག་ཡོད་པས་མ་ཁྱབ་པའི་ཕྱིར་ཏེ། རང་བཞིན་མེད་པ་ཡོད་པར་རྟོགས་པའི་རྗེས་དཔག་མེད་པའི་ཕྱིར་དང་། བདེན་སྟོང་སྒྱུ་མ་ལྟ་བུར་རྟོགས་པའི་རྗེས་དཔག་མེད་པའི་ཕྱིར། དང་པོ་གྲུབ་སྟེ། རྩ་ཤེའི་ཊཱིཀ་ཆེན་ལས། རང་བཞིན་མེད་པ་ཁྱད་གཞིར་གྲུབ་ནས་ཡོད་མེད་ཀྱི་དོན་དང་ཐ་སྙད་གང་ལ་ཡང་དཔྱོད་པ་མེད་པས་རྟགས་ཀྱིས་འགྲུབ་པ་མིན་ཞིང་། རྟགས་ལ་མ་ལྟོས་པར་རང་བཞིན་མེད་པ་མེད་པར་འཛིན་པའི་སྒྲོ་འདོགས་གཅོད་པར་ཡང་ནུས་པས་རང་བཞིན་མེད་པ་ཡོད་པ་ནི་མངོན་གྱུར་རོ། །ཞེས་པ་ནས། དེས་ན་ཡོད་པར་ངེས་པའི་ཐ་སྙད་པའི་བློ་ཡང་མངོན་གྱུར་ལ་མི་སླུ་བས་མངོན་སུམ་གྱི་ཚད་མའོ།། ཞེས་གསུངས་པའི་ཕྱིར། གཉིས་པ་གྲུབ་སྟེ། དྲངས་མ་ཐག་པའི་ལུང་འདིའི་འཕྲོར། འདིས་མྱུ་གུ་ལ་སོགས་པ་རང་བཞིན་མེད་པར་རིགས་ཤེས་ཀྱི་རྟོགས་པ་ལ་མྱུ་གུའི་སྣང་བ་རང་བཞིན་མེད་བཞིན་དུ་སྣང་བར་གང་གིས་འགྲུབ་པ་ཡང་ཤེས་པར་བྱའོ། །ཞེས་དང་། ལམ་རིམ་ཆེན་མོ་ལས། དེ་རྣམས་ལ་རང་བཞིན་ཡོད་མེད་དཔྱོད་པའི་རིགས་པས་མང་དུ་དཔྱད་ནས། རང་བཞིན་ཁེགས་པ་ལ་ངེས་པ་དྲག་པོ་བསྐྱེད་ནས། དེ་ནས་སྣང་བ་ཤར་བ་ལ་བལྟས་ན་སྒྱུ་མ་ལྟ་བུར་འཆར་བ་ཡིན་གྱི། སྒྱུ་མ་ལྟ་བུའི་སྟོང་པ་ལོགས་སུ་གཏན་ལ་འབེབས་ཚུལ་མེད་དོ། །ཞེས་གསུངས་པའི་ཕྱིར་རོ། །འདི་ལ་ཁ་ཅིག་ན་རེ། རང་བཞིན་མེད་པ་ཡོད་པ་དང་བདེན་སྟོང་སྒྱུ་མ་ལྟ་བུ་རེ་རེ་ནས་ཆོས་ཅན། མངོན་གྱུར་ཡིན་པར་ཐལ། ཁྱོད་ཀྱི་བཤད་ཚུལ་འཐད་པའི་ཕྱིར། འདོད་མི་ནུས་ཏེ། དབང་པོའི་ཡུལ་མ་ཡིན་པའི་ཕྱིར། ཁྱབ་སྟེ། མངོན་སུམ་དང་མངོན་གྱུར་དང་དབང་པོའི་ཡུལ་དོན་གཅིག་པར་ཡིག་ཆར་བཤད་པའི་ཕྱིར་ཟེར་ན། ཡིག་ཆར་དེ་ལྟར་བཤད་པའི་ཁུངས་ནི་འཆི་མེད་མཛོད་ལས། མངོན་སུམ་དང་ནི་དབང་པོའི་ཡུལ། །ཞེས་པ་ཙམ་ལས་གཞན་མི་སྣང་ལ། མངོན་བརྗོད་ནས་རྣམ་གྲངས་སུ་བཤད་པ་ཐམས་ཅད་དོན་གཅིག་ཡིན་པའི་ངེས་པ་མེད་པས་དཔྱད་པར་བྱའོ།། ཡང་ཁོ་ན་རེ། ཁྱོད་ཀྱི་བཤད་ཚུལ་དེ་མི་འཐད་པར་ཐལ། གཞི་གྲུབ་ན་ཁྱོད་རྟོགས་པའི་རྗེས་དཔག་ཡོད་པས་ཁྱབ་ཅེས་ཡོངས་སུ་གྲགས་པའི་ཕྱིར་དང་། ཡིག་ཆར་ཡང་དེ་ལྟར་བཤད་པའི་ཕྱིར་ཟེར་ན། འོ་ན་ཁྱོད་རང་ལ། གཞི་གྲུབ་ན་ཁྱོད་རྟོགས་པའི་དངོས་སྟོབས་རྗེས་དཔག་དང་ཡིད་ཆེས་ཀྱི་རྗེས་དཔག་རེ་རེ་ནས་ཡོད་པས་ཁྱབ་པར་ཐལ། ཡིག་ཆར་དེ་ལྟར་བཤད་པའི་ཕྱིར། ཁྱབ་པ་ཁས། འདོད་མི་ནུས་ཏེ། བདེན་བཞི་རྟོགས་པའི་ཡིད་ཆེས་ཀྱི་རྗེས་དཔག་མེད། ཤིན་ལྐོག་རྟོགས་པའི་དངོས་སྟོབས་རྗེས་དཔག་མེད་པའི་ཕྱིར་ཏེ། རྣམ་འགྲེལ་ལས། རྗེས་དཔག་རང་གི་སྤྱོད་ཡུལ་ལ། །ལུང་ལ་ལྟོས་པ་མེད་པར་བཤད། །ཅེས་དང་། གནས་གསུམ་པར་ནི་འཕོས་པ་ན། །བསྟན་བཅོས་ལེན་པར་རིགས་ལྡན་ཡིན། །ཞེས་གསུངས་པའི་ཕྱིར་དང་། ཕར་ཕྱིན་གྱི་ཡིག་ཆར་ཡང་དེ་ལྟར་བཤད་པའི་ཕྱིར་རོ། ། གཞན་ཡང་། ཡིད་ཤེས་ཀྱི་ཚོར་བའི་གཞལ་བྱར་གྱུར་པའི་བདེ་སྡུག་བཏང་སྙོམས་གསུམ་ཆོས་ཅན། དབང་ཤེས་ཀྱི་གཞལ་བྱ་ཡིན་པར་ཐལ། མངོན་གྱུར་ཡིན་པའི་ཕྱིར། དེར་ཐལ། རྟགས་སྦྱོར་སོགས་ལ་མ་བརྟེན་པར་མངོན་གྱུར་དུ་རྟོགས་ནུས་པའི་ཆོས་ཡིན་པའི་ཕྱིར་ཏེ། རྣམ་བཤད་ལས། མངོན་གྱུར་དུ་འཇལ་བ་ལ་དབང་ཤེས་ཀྱིས་གཟུགས་སོགས་གཅོད་པ་ལྟ་བུ་དང་། ཚོར་བ་བདེ་སྡུག་ལ་སོགས་པ་ལྟར་ནང་དུ་ཉམས་མྱོང་གིས་ཡོངས་སུ་གཅོད་པ་གཉིས་གསུངས་སོ། །ཞེས་གསུངས་པའི་ཕྱིར་རོ། །གཞན་ཡང་། དེ་དག་ཆོས་ཅན། ལྐོག་གྱུར་ཡིན་པར་ཐལ། དབང་ཤེས་ཀྱི་ཡུལ་མ་ཡིན་པའི་ཆོས་ཡིན་པའི་ཕྱིར། ཁྱབ་པ་ཁས། འདོད་ན། དེ་དག་ཆོས་ཅན། ཁྱོད་གསར་དུ་རྟོགས་པ་ལ་རྟགས་སྦྱོར་སོགས་ལ་བརྟེན་ནས་རྟོགས་དགོས་པའི་ཆོས་ཡིན་པར་ཐལ། ལྐོག་གྱུར་ཡིན་པའི་ཕྱིར། ཁྱབ་སྟེ་རྟགས་ལ་བརྟེན་ནས་རྟོགས་དགོས་པའི་ཆོས་དེ་ལྐོག་གྱུར་གྱི་མཚན་ཉིད་ཡིན་པར་ཡིག་ཆར་བཤད་པའི་ཕྱིར། འདོད་མི་ནུས་ཏེ། རྟགས་སྦྱོར་སོགས་ལ་མ་བརྟེན་པར་ནང་དུ་ཉམས་མྱོང་གིས་བདེ་སྡུག་སོགས་རྟོགས་པ་ཡོད་པར་གསུངས་པ་དེའི་ཕྱིར་རོ། ། གཞན་ཡང་། བདག་འཛིན་གཉིས་ལ་ཤར་བའི་བདག་གཉིས་ཀྱིས་སྣང་བ་ཆོས་ཅན། ལྐོག་གྱུར་ཡིན་པར་ཐལ། དབང་ཤེས་ཀྱི་ཡུལ་མ་ཡིན་པའི་ཆོས་ཡིན་པའི་ཕྱིར། འདོད་མི་ནུས་ཏེ། མངོན་གྱུར་ཡིན་པའི་ཕྱིར་ཏེ། རྟགས་སྦྱོར་སོགས་ལ་མ་བརྟེན་པར་བདག་འཛིན་ཁོ་རང་གིས་དེ་དག་རྟོགས་པའི་ཕྱིར་རོ། །གཞན་ཡང་། མངོན་གྱུར་ཡིན་ན་དབང་ཤེས་ཀྱི་ཡུལ་ཡིན་པས་མ་ཁྱབ་པར་ཐལ། གཉིས་སྣང་ཅན་གྱི་ཤེས་པ་ཡིན་ན་རང་གི་སྣང་བ་ལ་མངོན་སུམ་གྱི་ཚད་མ་ཡིན་པས་ཁྱབ་པར་བཤད་པའི་ཕྱིར། ཁྱབ་སྟེ། དེ་ལྟར་ན་གཉིས་སྣང་ཅན་གྱི་ཤེས་པའི་སྣང་བ་རྣམས་རྟགས་སྦྱོར་སོགས་ལ་མ་བརྟེན་པར་རྟོགས་ནུས་པའི་ཆོས་ཡིན་པས་མངོན་གྱུར་དུ་འདོད་དགོས་པའི་ཕྱིར་རོ། ། མངོན་སུམ་གྱི་ཚད་མ་ལ་དབྱེ་ན། དབང་མངོན། ཡིད་མངོན། རྣལ་འབྱོར་མངོན་སུམ་གསུམ་ཡོད། རང་གི་འཛིན་སྟངས་ཀྱི་ཡུལ་ལ་མི་སླུ་བའི་དབང་ཤེས་དེ། དབང་པོའི་མངོན་སུམ་གྱི་ཚད་མའི་མཚན་ཉིད། མཚན་གཞི་ནི། གཟུགས་ལ་མི་སླུ་བའི་དབང་མངོན་ལྟ་བུའོ། །རང་གི་འཛིན་སྟངས་ཀྱི་ཡུལ་ཡོད་ཅིང་དེ་ལ་ངེས་པ་འདྲེན་མི་ནུས་པའི་དབང་ཤེས་དེ། སྣང་ལ་མ་ངེས་པའི་དབང་མངོན་གྱི་མཚན་ཉིད། མཚན་གཞི་ནི། གཟུགས་ཡིད་འོང་མཐོང་བ་ལ་ལྷག་པར་ཆགས་དུས་ཀྱི་སྒྲ་འཛིན་རྣ་ཤེས་ལྟ་བུའོ། །རང་གི་འཛིན་སྟངས་ཀྱི་ཡུལ་མེད་པའི་དབང་ཤེས་དེ། ལོག་ཤེས་སུ་གྱུར་པའི་དབང་ཤེས་ཀྱི་མཚན་ཉིད། མཚན་གཞི་ནི། ཟླ་གཅིག་ཟླ་གཉིས་སུ་སྣང་བའི་དབང་ཤེས་ལྟ་བུའོ། །རང་གི་འཛིན་སྟངས་ཀྱི་ཡུལ་གྱི་གཞལ་བྱ་མངོན་སུམ་པ་ལ་མི་སླུ་བའི་ཡིད་ཤེས་དེ། ཡིད་ཀྱི་མངོན་སུམ་གྱི་ཚད་མའི་མཚན་ཉིད། དེ་ལ་དབྱེ་ན། ཡིད་མངོན་ཙམ་དང་། རྣལ་འབྱོར་མངོན་སུམ་གཉིས་ཡོད། རང་གི་འཛིན་སྟངས་ཀྱི་ཡུལ་གྱི་གཞལ་བྱ་མངོན་གྱུར་པ་ལ་མི་སླུ་ཞིང་བདེན་བཞིའི་ཁྱད་ཆོས་སམ་བདག་མེད་ཕྲ་རགས་གང་རུང་གསལ་བར་མི་སྣང་བའི་ཡིད་ཤེས་དེ། དབང་ཡིད་རྣལ་འབྱོར་མངོན་སུམ་གསུམ་དུ་ཕྱེ་བའི་ཡིད་ཀྱི་མངོན་སུམ་གྱི་ཚད་མའི་མཚན་ཉིད། མཚན་གཞི་ནི། གཟུགས་འཛིན་དབང་མངོན་གྱིས་དྲངས་པའི་དྲན་ཤེས་ལྟ་བུའོ། །ལུགས་འདིར་སྣང་ལ་མ་ངེས་པའི་ཡིད་མངོན་ཡོད་མེད་དཔྱད་བྱའོ། ། མངོན་སུམ་གསུམ་དུ་ཕྱེ་བའི་ཡིད་མངོན་དེ་ལ་དབྱེ་ན། རྟོག་པར་གྱུར་པའི་ཡིད་མངོན་དང་། རྟོག་བྲལ་གྱི་ཡིད་མངོན་གཉིས་ཡོད། དང་པོ་ནི་རང་གི་འཛིན་སྟངས་ཀྱི་ཡུལ་གྱི་གཞལ་བྱ་མངོན་གྱུར་པ་ལ་མི་སླུ་བའི་རྟོག་པ་ཐམས་ཅད་དང་། གཉིས་པ་ནི་མངོན་ཤེས་དང་པོ་ལྔ་ལ་སོགས་པ་ལྟ་བུའོ། །བདེན་བཞིའི་ཁྱད་ཆོས་སམ་བདག་མེད་ཕྲ་རགས་གང་རུང་མངོན་སུམ་དུ་རྟོགས་པའི་ཡིད་ཤེས་དེ། རྣལ་འབྱོར་མངོན་སུམ་གྱི་མཚན་ཉིད། མཚན་གཞི་ནི། བར་ཆད་མེད་ལམ་ལྟ་བུའོ། སྟོང་ཐུན་དང་ཡིག་ཆར་རྣལ་འབྱོར་མངོན་སུམ་ཡིན་ན་ཞི་ལྷག་ཟུང་འབྲེལ་ལ་བརྟེན་པས་ཁྱབ་པར་བཤད་ཀྱང་། འདོད་སེམས་སུ་གྱུར་པའི་རྣལ་འབྱོར་མངོན་སུམ་ཁས་བླངས་ན་མ་ངེས་སོ། ། རང་གི་འཛིན་སྟངས་ཀྱི་ཡུལ་ལ་མི་སླུ་བ་མ་ཡིན་པའི་ཤེས་པ་དེ། ཚད་མིན་གྱི་ཤེས་པའི་མཚན་ཉིད། མཚན་གཞི་ནི། ལོག་ཤེས་དང་། ཐེ་ཚོམ་དང་། སྣང་ལ་མ་ངེས་པའི་བློ་དང་། ཡིད་དཔྱོད་ལ་སོགས་པའོ། །རང་དང་འཛིན་སྟངས་དངོས་སུ་འགལ་བའི་ཚད་མས་གནོད་པར་འོས་པའི་ཤེས་པ་དེ། ལོག་ཤེས་ཀྱི་མཚན་ཉིད། དེ་ལ་དབྱེ་ན། དེེར་གྱུར་པའི་རྟོག་པ་རྟོག་མེད་གཉིས་ཡོད། རང་གི་ཞེན་ཡུལ་ལ་འཁྲུལ་བའི་ཞེན་རིག་དེ། རྟོག་པ་ལོག་ཤེས་ཀྱི་མཚན་ཉིད། རྟོག་མེད་ལོག་ཤེས་ལ་དབང་ཤེས་དང་ཡིད་ཤེས་གཉིས་ལས། དང་པོའི་མཚན་ཉིད་ནི་སྔར་བཤད་ཟིན། གཉིས་པའི་མཚན་ཉིད་ནི། ལོག་ཤེས་སྤྱིའི་མཚན་ཉིད་དེས་རིགས་འགྲེའོ། །ཚད་མིན་གྱི་ཤེས་པ་གཞན་རྣམས་ནི་སྔར་བཤད་པ་རྣམས་ཀྱིས་དཔག་སྟེ་ཤེས་པར་སླའོ། ། དེ་ལ་ཁ་ཅིག་ན་རེ། ལོག་ཤེས་ཀྱི་མཚན་ཉིད་བཤད་པ་དེ་མི་འཐད་པར་ཐལ། རང་དང་འཛིན་སྟངས་དངོས་སུ་འགལ་བའི་ཚད་མ་ཡོད་པའི་ཤེས་པ་དེ་ལོག་ཤེས་ཀྱི་མཚན་ཉིད་ཡིན་པའི་ཕྱིར་ཏེ། སྟོང་ཐུན་ལས། ལུགས་འདིས་རང་དང་འཛིན་སྟངས་དངོས་སུ་འགལ་བའི་ཚད་མ་ཡོད་མེད་ཀྱིས་ལོག་ཤེས་ཡིན་མིན་དུ་འཇོག་གི །ཞེས་གསུངས་པའི་ཕྱིར་ན་མ་ཁྱབ་སྟེ། ཕལ་ཆེ་བ་ལ་དགོངས་པའི་ཕྱིར། འདོད་མི་ནུས་ཏེ། ས་གཞི་ཐམས་ཅད་ཆུས་གང་བར་མོས་པའི་ཟད་པར་གྱི་ཏིང་ངེ་འཛིན་དང་འཛིན་སྟངས་དངོས་སུ་འགལ་བའི་ཚད་མ་ཡོད་པའི་ཕྱིར་རོ། ། ཡང་ཁ་ཅིག་རང་གི་ཞེན་ཡུལ་ལ་འཁྲུལ་པའི་ཞེན་རིག་དེ་རྟོག་པ་ལོག་ཤེས་ཀྱི་མཚན་ཉིད་དུ་བཤད་པ་མི་འཐད་པར་ཐལ། རྟོག་པ་ཡིན་ན་རང་གི་ཞེན་ཡུལ་ལ་འཁྲུལ་པས་ཁྱབ་པའི་ཕྱིར་ཏེ། དེ་ལྟར་སྟོང་ཐུན་ལས་གསུངས་པའི་ཕྱིར་ན་མ་ཁྱབ་སྟེ། སྟོང་ཐུན་ལས་དེ་ལྟར་གསུངས་པའི་དགོངས་པ་བཙལ་བར་བྱ་དགོས་ཀྱི། ཚིག་ཟིན་ལྟར་ཁས་ལེན་མི་རུང་བའི་ཕྱིར་ཏེ། ལམ་རིམ་ལས། ཕུང་པོ་མི་རྟག་སོགས་སུ་འཛིན་པའི་རྟོག་པ་ནི་སྣང་ཡུལ་ལ་འཁྲུལ་ཡང་ངེས་པའི་འཛིན་སྟངས་ལ་ཚད་མའི་གནོད་པ་མེད་པས་ཕྱིན་ཅི་མ་ལོག་པའམ་མ་འཁྲུལ་བ་ཞེས་བྱ་ལ། དབང་པོའི་ཤེས་པ་རྣམས་ནི་སྣང་ཡུལ་ལ་འཁྲུལ་ཞིང་མ་འཁྲུལ་བའི་ཆ་གཞན་ཡང་མེད་པས་མ་འཁྲུལ་བ་ཞེས་མི་བྱའོ། །ཞེས་གསུངས་པའི་ཕྱིར་རོ། །འདི་ལ་ཕུང་པོ་མི་རྟག་སོགས་སུ་འཛིན་པའི་རྣལ་འབྱོར་མངོན་སུམ་དེ་འཛིན་སྟངས་ཀྱི་ཡུལ་ལ་འཁྲུལ་མ་འཁྲུལ་གང་ཡིན་དང་། ཡིག་ཆར་སྒྲ་མི་རྟག་པར་རྟོགས་པའི་རྗེས་དཔག་དེ་རང་གི་ཞེན་ཡུལ་ལ་མ་འཁྲུལ་ཡང་སྒྲ་མི་རྟག་པ་ལ་འཁྲུལ་བར་བཤད་པ་དེ་རྗེའི་དགོངས་པར་སོང་མ་སོང་དཔྱད་པར་བྱ་དགོས་པར་སྣང་ཡང་བདག་ལྟ་བུས་ཐག་གཅོད་པར་དཀའ་བས་མ་བྲིས་སོ། ། ལུགས་འདིར་ཞེན་ཡུལ་ལ་འཁྲུལ་བའི་ཤེས་པ་རྣམས་ཡོད་པར་འགྲུབ་ཚུལ་ཡོད་དེ། ཤེས་པ་གང་ཡིན་ཐམས་ཅད་རང་གི་གཞལ་བྱ་གྲུབ་པ་དེ་ཉིད་ཀྱིས་རང་ཉིད་ཡོད་པར་འགྲུབ་པའི་ཕྱིར་ཏེ། ཤེས་པ་ཡིན་ན་རང་གི་གཞལ་བྱ་ཡོད་པས་ཁྱབ་པའི་ཕྱིར་ཏེ། ཤེས་པ་ཡིན་ན་རང་གི་སྣང་ཡུལ་ལ་མངོན་སུམ་ཚད་མ་ཡིན་པས་ཁྱབ་པའི་ཕྱིར་ཏེ། ཚིག་གསལ་ལས། རང་གི་མཚན་ཉིད་དམ་སྤྱིའི་མཚན་ཉིད་ཀྱང་རུང་སྟེ། འཇིག་རྟེན་ན་ཡོད་ན་ནི་ཐམས་ཅད་མངོན་སུམ་དུ་དམིགས་པར་བྱ་བ་ཡིན་པའི་ཕྱིར་ལྐོག་ཏུ་མ་གྱུར་པ་ཡིན་ཏེ། དེའི་ཕྱིར་དེའི་ཡུལ་ཅན་གྱི་རྣམ་པར་ཤེས་པ་དང་ལྷན་ཅིག་ཏུ་མངོན་སུམ་ཉིད་དུ་རྣམ་པར་གཞག་གོ །ཞེས་གསུངས་པའི་ཕྱིར། ཁྱབ་སྟེ། དེའི་དོན་ནི། གཞི་གྲུབ་ན་རང་སྣང་ཡུལ་དུ་བྱེད་པའི་ཤེས་པ་ལ་ལྐོག་ཏུ་མ་གྱུར་པས་ཁྱབ་པའི་ཕྱིར་ཁྱོད་ཤེས་པ་དེའི་ཡུལ་མངོན་སུམ་པ་དང་ཤེས་པ་དེ་ཁྱོད་ལ་མངོན་སུམ་གྱི་ཚད་མར་འཇོག་ཅེས་པ་ཡིན་པའི་ཕྱིར་ཏེ། རྣམ་བཤད་ལས། དེ་ལྟར་ཤེས་པ་རྣམས་ཡུལ་དུ་སྣང་བའི་སྣང་ཡུལ་མངོན་གྱུར་གྲུབ་པར་འདྲ་ལ། ཞེས་གསུངས་པའི་ཕྱིར། སྣང་ཡུལ་དེ་ཤེས་པ་དང་ལྷན་ཅིག་ཏུ་མངོན་སུམ་དུ་འཇོག་ཅེས་པའི་དོན་ནི་ཡུལ་ཡུལ་ཅན་ཕན་ཚུན་ལྟོས་ཏེ་ཡུལ་ལ་མངོན་སུམ་གྱི་སྒྲ་དངོས་དང་། ཡུལ་ཅན་ལ་བཏགས་ནས་འཇུག་པར་གསུངས་སོ། ། འདི་ལྟར་སྔོན་པོ་དེ་སྔོན་འཛིན་མིག་ཤེས་ལ་ལྟོས་ཏེ་མངོན་སུམ་མཚན་ཉིད་པ་དང་། སྔོན་འཛིན་མིག་ཤེས་དེ་སྔོན་པོ་ལ་ལྟོས་ཏེ་མངོན་སུམ་བཏགས་པ་བ་ཡིན་ཞེས་པ་ཡིན་གྱི། སྔོན་འཛིན་མིག་ཤེས་དེ་མངོན་སུམ་བཏགས་པ་བ་ཡིན་ཞེས་པ་མིན་ཏེ། སྔོན་འཛིན་མིག་ཤེས་དེ་མངོན་སུམ་མཚན་ཉིད་པ་ཡིན་པའི་ཕྱིར་ཏེ། རྟགས་སྦྱོར་སོགས་ལ་མ་བརྟེན་པར་རྟོགས་ནུས་པའི་ཆོས་ཡིན་པའི་ཕྱིར་རོ། །ཤེས་པ་ཡིན་ན་རང་གི་སྣང་ཡུལ་ལ་མངོན་སུམ་ཚད་མར་སོང་བས་ཁྱབ་པ་ཡོད་ཀྱང་། སྣང་གཞི་ལ་ཚད་མར་སོང་བས་མ་ཁྱབ་སྟེ། ཟླ་གཅིག་ཟླ་གཉིས་སུ་སྣང་བའི་དབང་ཤེས་དེ་ཟླ་གཉིས་སུ་སྣང་བ་ལ་ཚད་མར་སོང་ཡང་སྣང་གཞི་ཟླ་གཅིག་ལ་ཚད་མར་མ་སོང་བའི་ཕྱིར་ཏེ། རང་གི་སྣང་བ་དང་སྣང་གཞི་ལ་ཚད་མར་སོང་མ་སོང་ལ་མུ་བཞི་ཡོད་པའི་ཕྱིར་ཏེ། རང་གི་སྣང་བ་ལ་ཚད་མར་སོང་ལ་སྣང་གཞི་ལ་ཚད་མར་མ་སོང་བ་ནི། ལོག་ཤེས་སུ་གྱུར་པའི་དབང་ཤེས་ལྟ་བུ། སྣང་གཞི་ལ་ཚད་མར་སོང་ལ་སྣང་བ་ལ་ཚད་མར་མ་སོང་བ་ནི། བར་ཆད་མེད་ལམ་ལྟ་བུ། གཉིས་ཀ་ལ་ཚད་མར་སོང་བ་ནི། སྔོན་འཛིན་མིག་ཤེས་དང་། སྒྲ་མི་རྟག་པར་རྟོགས་པའི་རྗེས་དཔག་དང་། ཕུང་པོ་མི་རྟག་སོགས་སུ་རྟོགས་པའི་རྣལ་འབྱོར་མངོན་སུམ་ལྟ་བུ། གཉིས་ཀ་ལ་ཚད་མར་མ་སོང་བ་ནི། མིག་སོགས་དབང་པོ་ལྔ་ལྟ་བུ་ཡིན་པའི་ཕྱིར་རོ། ། འོ་ན་རྗེས་དཔག་ཚད་མ་དེ་རང་གི་སྣང་ཡུལ་ལ་མངོན་སུམ་ཚད་མ་དང་འཛིན་སྟངས་ཀྱི་ཡུལ་ལ་རྗེས་དཔག་ཚད་མ་ཡིན་པར་འདོད་པར་མངོན་ཡང་། རང་གི་གཞལ་བྱ་ལ་ཚད་མ་གང་དུ་སོང་བ་ཡིན་ཞེ་ན། དཔྱད་པར་བྱ་ལ། དེ་བཞིན་དུ་ཕུང་པོ་མི་རྟག་པར་རྟོགས་པའི་རྣལ་འབྱོར་མངོན་སུམ་ཀྱང་རང་གི་སྣང་བ་ལ་ཡིད་མངོན་དང་འཛིན་སྟངས་ཀྱི་ཡུལ་ལ་རྣལ་འབྱོར་མངོན་སུམ་ཚད་མར་འདོད་པ་དང་། རྗེས་དཔག་ཚད་མར་གྱུར་པའི་ཚོར་བ་བདེ་བ་ཡང་རང་གི་མྱོང་བྱའི་བདེ་བ་ལ་ཡིད་མངོན་དང་འཛིན་སྟངས་ཀྱི་ཡུལ་ལ་རྗེས་དཔག་ཚད་མར་འདོད་དགོས་པས། དེ་དག་ཀྱང་རང་གི་གཞལ་བྱ་ལ་ཚད་མ་གང་དུ་སོང་དཔྱད་པར་བྱའོ། ། འོ་ན་གཉིས་སྣང་ཅན་གྱི་ཡིད་ཚོར་གྱིས་བདེ་སྡུག་སོགས་མངོན་གྱུར་དུ་རྟོགས་ན་རང་རིག་ཏུ་ཐལ་བར་མི་འགྱུར་རམ་ཞེ་ན། ཡིག་ཆར་ཟག་བཅས་ཀྱི་ཚོར་བ་བདེ་བ་དང་། དེ་དང་མཚུངས་ལྡན་གྱི་སེམས་སེམས་བྱུང་དང་དེའི་ཡུལ་ཟག་བཅས་ཐམས་ཅད་འགྱུར་བའི་སྡུག་བསྔལ་དུ་ལམ་རིམ་ལས་གསུངས་པ་ལྟར། ཚོར་བའི་མྱོང་བྱ་ལ་ཡང་ཚོར་བ་དེ་དང་མཚུངས་ལྡན་གྱི་སེམས་སེམས་བྱུང་དང་། ཚོར་བ་དེའི་ཡུལ་རྣམས་ཀྱང་འཇོག་པས་ན་བཀག་པའི་རང་རིག་དང་མི་འདྲ་བར་བཤད་པ་ལྟ་བུར་སྣང་ལ། འོན་ཀྱང་ཡུལ་སྟོང་ཉིད་ལྟ་བུ་དེ་སྟོང་ཉིད་རྟོགས་པའི་རྗེས་དཔག་ཚད་མའི་ངོ་བོར་གྱུར་པའི་ཚོར་བ་བདེ་བ་དེའི་མྱོང་བྱའི་བདེ་བ་མ་ཡིན་ཏེ། དེའི་གཞལ་བྱ་མངོན་གྱུར་པ་མ་ཡིན་པའི་ཕྱིར་ཏེ། དེའི་འཛིན་སྟངས་ཀྱི་ཡུལ་གྱི་གཞལ་བྱ་ལྐོག་གྱུར་པ་ཡིན་པའི་ཕྱིར་རོ་སྙམ་པ་དང་། ཚོར་བ་དེས་རང་དང་མཚུངས་ལྡན་གྱི་སེམས་སེམས་བྱུང་རྣམས་ཀྱང་མངོན་གྱུར་དུ་གཅོད་ན། དེ་དག་དམིགས་རྣམ་མཚུངས་པ་ཡིན་པས་ཕན་ཚུན་ཡུལ་ཡུལ་ཅན་དང་གཞལ་བྱ་འཇལ་བྱེད་ཀྱི་ཚད་མར་འགྱུར་བ་དང་། དེ་དག་རང་ཉིད་རང་དང་ཡང་གཞལ་བྱ་འཇལ་བྱེད་དུ་འགྱུར་བས་རང་རིག་འདོད་པ་ལས་ཀྱང་ཐལ་ཆེ་བར་མི་འགྱུར་རམ་སྙམ་དུ་དོགས་པ་བསླངས་ན་ལན་ཇི་ལྟར་བྱེད་དཔྱད་པར་བྱའོ། ། རྣམ་བཤད་ལས། འོ་ན་ཡིད་ཤེས་ཀྱི་ཚོར་བས་བདེ་སྡུག་སོགས་མངོན་གྱུར་དུ་གཅོད་ན་རང་རིག་ཏུ་མི་འགྱུར་རམ་སྙམ་ན། སྐྱོན་མེད་དེ། བཀག་པའི་རང་རིག་ནི་ཤེས་པ་ཐམས་ཅད་ཁ་ནང་ལྟ་ལ་རིག་བྱ་དང་རིག་བྱེད་དང་ཐ་དད་པར་སྣང་བ་ནུབ་པའི་འཛིན་རྣམ་ཡན་གར་བ་ཡིན་ཞིང་། འདིར་ནི་ཉམས་སུ་མྱོང་བ་ཁྱད་པར་ཅན་ཚོར་བའི་མཚན་ཉིད་དུ་མདོ་སྡེར་གསུངས་ལ། འཇིག་རྟེན་གྱི་ཐ་སྙད་ལས་ཀྱང་བདེ་བ་དང་སྡུག་བསྔལ་ཉམས་སུ་མྱོང་ངོ་ཞེས་བརྗོད་པའི་ཕྱིར། མྱོང་བྱ་དང་མྱོང་བྱེད་ཐ་དད་པ་ཉིད་དུ་སྣང་བའི་ཕྱིར་ན་ཕྱོགས་སྔ་མའི་རང་རིག་དང་མི་གཅིག་གོ །ཞེས་སྐྱོན་སྤོང་མཛད་དོ། ། གསུང་འདིའི་དོན་གོ་དཀའ་བར་སྣང་ཡང་། དེ་གཉིས་མི་མཚུངས་པའི་རྒྱུ་མཚན་ཡོད་དེ། རང་རིག་ནི་བདག་ལས་སྐྱེའམ་གཞན་ལས་སྐྱེ་ཞེས་དཔྱོད་པ་ལྟར་སྔོན་འཛིན་དེ་རང་གིས་རིག་གམ་གཞན་གྱིས་རིག་ཅེས་བཏགས་དོན་ལ་དཔྱད་ཅིང་བཙལ་ནས་རྙེད་པའི་དོན་དུ་འགྱུར་བས། གལ་ཏེ་རང་རིག་ཡོད་ན་དེ་དོན་དམ་དཔྱོད་བྱེད་ཀྱི་རིགས་པའི་དཔྱད་གཟོད་དུ་འགྲུབ་དགོས་པས་མི་སྲིད་ལ། སྐབས་འདིའི་མྱོང་བྱ་མྱོང་བྱེད་ནི་བཏགས་དོན་ལ་མ་བརྟགས་མ་དཔྱད་པར་བདེ་བ་དང་སྡུག་བསྔལ་མྱོང་ངོ་ཞེས་པའི་འཇིག་རྟེན་གྱི་ཐ་སྙད་ཀྱི་དབང་གིས་འཇོག་པ་ཡིན་པས་མི་འདྲ་བའི་ཕྱིར་ཏེ། བཏགས་དོན་འཚོལ་བའི་དབང་དུ་བྱས་ན་སྐབས་འདིའི་མྱོང་བྱ་མྱོང་བྱེད་ཀྱང་ཐ་དད་པར་མི་རུང་བས་བྱ་བྱེད་གཅིག་ཏུ་ཐལ་བར་འགྱུར་བ་ནི་རང་རིག་དང་འདྲ་ཡང་། བཏགས་དོན་ལ་མ་བརྟགས་མ་དཔྱད་པའི་འཇིག་རྟེན་གྱི་ཐ་སྙད་ཀྱི་དབང་དུ་བྱས་ན་སྐབས་འདིའི་མྱོང་བྱ་མྱོང་བྱེད་གཉིས་དོན་གཅིག་ཡིན་ཀྱང་རྟོག་ངོར་ཐ་དད་དུ་སྣང་བས་ན་བྱ་བྱེད་གཅིག་ཏུ་ཐལ་བའི་སྐྱོན་མེད་པའི་ཕྱིར། དཔེར་ན་ས་དང་སྲ་བ་གཉིས་དོན་གཅིག་ཡིན་ཀྱང་རྟོག་ངོར་ཐ་དད་དུ་སྣང་བའི་རྒྱུ་མཚན་གྱིས་མཚན་མཚོན་དུ་འཇོག་པ་ལ་བྱ་བྱེད་གཅིག་ཏུ་ཐལ་བའི་སྐྱོན་མི་འབྱུང་བ་བཞིན་ནོ། ། གསུམ་པ་ནི། དེ་ཕྱིར་རང་རིག་ཡོད་པ་མ་ཡིན་ན། །ཞེས་པ་ནས། དེ་ཉིད་ཀྱིས་དེ་འཛིན་པར་རིགས་མ་ཡིན། །ཞེས་ཚིགས་བཅད་གཅིག་བྱུང་། གང་གི་ཕྱིར་དེ་ལྟ་ཡིན་པ་དེའི་ཕྱིར་རང་རིག་ཡོད་པ་མ་ཡིན་ན། སེམས་ཙམ་པ་ཁྱོད་ཀྱི་གཞན་དབང་ཤེས་པ་གང་གིས་འཛིན་པར་འགྱུར། ཤིང་གཅོད་པའི་བྱེད་པ་པོ་དང་། བཅད་པའི་ལས་སུ་བྱ་བ་ཤིང་དང་། ཤིང་གཅོད་པའི་བྱ་བ་གསུམ་གཅིག་མིན་པས་ཤེས་པ་དེ་ཉིད་ཀྱིས་དེ་འཛིན་པར་རིགས་པ་མ་ཡིན་ནོ། །འདིའི་གནོད་པ་འབབ་ཚུལ་ནི་བདེན་གཉིས་རང་འགྲེལ་ལས་བཤད་པ་ལྟར་རྟོག་ངོར་གཉིས་སུ་མི་སྣང་བའི་རྒྱུ་མཚན་གྱིས་ཡིན་གྱི། ངོ་བོ་གཅིག་གམ་དོན་གཅིག་ཙམ་གྱིས་བྱ་བྱེད་ཐ་དད་པར་འཇོག་མི་རུང་བ་མིན་ནོ། ། བཞི་པ་ནི། གལ་ཏེ་སྐྱེ་བ་མེད་ཅིང་མ་ཤེས་པའི། །ཞེས་པ་ནས། གཞན་ལ་མོ་གཤམ་བུས་གནོད་ཅི་ཞིག་བསྐྱལ། །ཞེས་ཚིགས་བཅད་གཅིག་བྱུང་། གལ་ཏེ་རང་བཞིན་གྱིས་སྐྱེ་བ་མེད་ཅིང་ཚད་མས་མ་ཤེས་པའི་བདག་ཉིད་ཅན་གྱི་གཞན་དབང་རང་གི་ངོ་བོས་གྲུབ་པའི་དངོས་པོ་ཡོད་ན། རྒྱུ་མཚན་གང་གིས་ན་འདི་ཡོད་པར་མི་རིགས་པ་གཞན་ཏེ་སེམས་ཙམ་པ་ཁྱོད་ལ་མོ་གཤམ་གྱི་བུས་གནོད་པ་ཅི་ཞིག་བསྐྱལ་ནས་དེ་ཡོད་པར་མི་འདོད་དེ་ཡོད་པར་འདོད་དགོས་སོ། ། གཉིས་པ་ནི། གང་ཚེ་གཞན་དབང་ཅུང་ཟད་ཡོད་མིན་ན། །ཞེས་པ་ནས། འཇིག་རྟེན་གྲགས་པའི་རྣམ་བཞག་ཀུན་ཀྱང་བརླག །ཅེས་ཚིགས་བཅད་གཅིག་བྱུང་། གང་ཡང་དངོས་པོ་བཏགས་པར་ཡོད་པའི་རྒྱུར་འགྱུར་ཞིང་། །ཞེས་སྨྲས་པ་དེ་ཡང་གཞན་དབང་རང་བཞིན་གྱིས་ཡོད་ན་རིགས་པ་ཞིག་ན། གང་གི་ཚེ་གཞན་དབང་རང་བཞིན་གྱིས་གྲུབ་པ་ཅུང་ཟད་ཀྱང་ཡོད་པ་མིན་ན། ཐ་སྙད་ཀུན་རྫོབ་པའི་འཁྲུལ་བའི་རྒྱུ་སྟེ་གཞི་རྫས་སུ་གྲུབ་པར་ནི་གང་ཞིག་འགྱུར་ཏེ་ཅུང་ཟད་ཀྱང་མེད་དོ། །དེས་ནི་གཞན་དབང་བདེན་གྲུབ་ཏུ་འདོད་པས་དོན་དམ་ལས་ཉམས་པར་བསྟན་ནོ། །དེའི་ཕྱིར་གཞན་སེམས་ཙམ་པའི་ལྟར་ན་གཞན་དབང་གི་རྫས་ཤས་ཙམ་ལ་བདེན་པར་ཆགས་པའི་སྒོ་ནས། གཞན་དབང་གི་རྫ་བུམ་སོ་མ་བཏང་བར་ཚུལ་མིན་གྱི་དཔྱད་པ་ཆུ་དང་འདྲ་བ་བླུགས་ནས། འཇིག་རྟེན་ལ་གྲགས་པའི་རྣམ་གཞག་འཇིག་རྟེན་ཁོ་ན་ལས་གྲུབ་པ་འདུག་ཅིག་སོང་ཞིག་བྱོས་ཤིག་ཅེས་པ་སོགས་དང་། དེ་བཞིན་དུ་ཕྱིའི་གཟུགས་དང་ཕྱིའི་དམིགས་པ་ལས་སྐྱེས་པའི་ཚོར་བ་ལ་སོགས་པ་དེ་དག་ཀུན་ཀྱང་བརླག་པ་སྟེ་འཇིག་པར་བྱེད་དོ། །དེས་ནི་ཕྱི་རོལ་བཀག་པས་ཀུན་རྫོབ་ཀྱི་བདེན་པ་ལས་ཉམས་པར་བསྟན་པའོ། ། གསུམ་པ་ནི། སློབ་དཔོན་ཀླུ་སྒྲུབ་ཞབས་ཀྱི་ལམ་ལས་ནི། །ཞེས་པ་ནས། དེ་ནི་རྣམ་རྟོག་ལོག་པས་ལན་ངན་ཞུགས། །ཞེས་ཚིགས་བཅད་གཉིས་བྱུང་། སློབ་དཔོན་འཕགས་པ་ཀླུ་སྒྲུབ་ཞབས་ཀྱིས་སྲོལ་ཕྱེ་བའི་ལམ་ལས་ནི་ཕྱི་རོལ་ཏུ་གྱུར་པ་ལ་ཞི་བ་མྱང་འདས་འཐོབ་པའི་ཐབས་ཀྱི་གཙོ་བོ་མེད་དོ། །ཅིའི་ཕྱིར་ཞེ་ན། དེ་དག་ནི་ཀུན་རྫོབ་དང་དེ་ཉིད་དེ་དོན་དམ་བདེན་པ་ལས་ཉམས་པར་འགྱུར་ལ། བདེན་གཉིས་དེ་ལས་ཉམས་པས་ཀྱང་དེ་མ་བཏང་གི་བར་དུ་ཐར་པ་འགྲུབ་པ་ཡོད་པ་མིན་ནོ། །བདེན་གཉིས་ལས་ཉམས་པས་ཐར་པ་ཅིའི་ཕྱིར་མི་འགྲུབ་ཅེ་ན། ཐ་སྙད་བདེན་པའི་རྣམ་གཞག་མ་ལོག་པ་ནི་དོན་དམ་བདེན་པ་ཇི་བཞིན་དུ་རྟོགས་པའི་ཐབས་སུ་གྱུར་པ་དང་། དོན་དམ་བདེན་པ་ཇི་བཞིན་རྟོགས་པ་ནི་སྔར་བཤད་པའི་ཐབས་ལས་བྱུང་བར་གྱུར་པ་སྟེ། བདེན་པ་དེ་གཉིས་ཀྱི་རྣམ་དབྱེ་གང་གིས་མི་ཤེས་པ་འདི་ནི་ཕྱིན་ཅི་ལོག་གི་རྣམ་པར་རྟོག་པས་ལམ་ངན་པར་ཞུགས་པའོ། །དེའི་ཕྱིར་ཀླུ་སྒྲུབ་ཀྱིས་སྲོལ་ཕྱེ་བའི་ལུགས་ཁོ་ནའི་རྗེས་སུ་འབྲང་བར་བྱའོ། ། བཞི་པ་ནི། ཇི་ལྟར་ཁྱོད་ཀྱི་གཞན་དབང་དངོས་འདོད་ལྟར། །ཞེས་པ་ནས། ཕྱི་ནས་སྟོབས་ལྡན་བདག་གིས་བརྟེན་པར་བྱ། །ཞེས་ཚིགས་བཅད་གསུམ་བྱུང་། སེམས་ཙམ་པ་ན་རེ། ངོ་བོ་ཉིད་མེད་པར་སྨྲ་བ་ཁྱོད་ཀྱིས་བདག་དང་གཞན་ལས་སྐྱེ་བ་སོགས་འགོག་པའི་རིགས་པས་གཞན་དབང་རང་བཞིན་གྱིས་གྲུབ་པའི་ངོ་བོ་སེལ་བར་བྱེད་ན། ངེད་ཅག་གིས་ཀྱང་རིགས་པ་དེ་ཁོ་ནས་ཁྱོད་ལ་གྲགས་པའི་ཀུན་རྫོབ་སེལ་བར་བྱེད་དོ་ཞེ་ན། ཇི་ལྟར་སེམས་ཙམ་པ་ཁྱོད་ཀྱིས་གཞན་དབང་དངོས་པོར་ཏེ་ངོ་བོས་གྲུབ་པར་འདོད་པ་དེ་ལྟར་ཀུན་རྫོབ་ཀྱང་ནི་རང་བཞིན་གྱིས་གྲུབ་པར་བདག་གིས་ཁས་མ་བླངས་སོ། ། འོ་ན་ཅི་ཞེ་ན། ཕུང་པོ་ལ་སོགས་པ་འདི་དག་རང་བཞིན་གྱིས་མེད་ཀྱང་། འཇིག་རྟེན་ཁོ་ན་ལས་གྲགས་པར་འགྱུར་བས་ཡོད་དོ་ཞེས་འཇིག་རྟེན་གྱི་ངོ་ཁོ་ནར་བྱས་ནས་བདག་གིས་ནི་སྨྲ་བར་བྱེད་དོ། །འདིར་འཇིག་རྟེན་གྱི་ངོར་འཇོག་པ་ལ་ཚུལ་གཉིས་ཏེ། དབུ་མ་པ་རང་གིས་ཀུན་རྫོབ་ཏུ་འཇོག་པ་ནི་འཇིག་རྟེན་གྱི་ཐ་སྙད་པའི་ཚད་མའི་ངོར་ཁས་ལེན་ལ། སྐབས་འགར་དགོས་པའི་དབང་གིས་ཕུང་སོགས་རང་བཞིན་གྱིས་ཡོད་པར་འཇོག་པ་ནི་གཞན་ངོ་ཁོ་ནར་ཁས་ལེན་གྱི་རང་ལུགས་ལ་མི་འདོད་དོ། །གཞན་ངོར་དེ་ལྟར་ཁས་ལེན་པ་ནི་གདུལ་བྱ་དེ་དག་གྲུབ་མཐའ་ངན་པ་གཞན་ལས་ལྡོག་པ་དང་རིམ་གྱིས་དེ་ཁོ་ན་ཉིད་ལ་དྲངས་པའི་འབྲས་བུ་སྟེ་དགོས་པའི་ཕྱིར་ཡིན་ནོ། །ལྷག་མཐོང་ཆེན་མོར། འཇིག་རྟེན་གྱི་ངོར་བྱས་ཞེས་པ་ནི་རང་ལུགས་མིན་པའི་གཞན་ངོ་ལ་ཟེར་བ་མ་ཡིན་གྱི་ཐ་སྙད་པའི་ཤེས་པ་གནོད་མེད་རྣམས་ལ་བྱེད་པ་ཡིན་ཏེ། ཞེས་གསུངས་ཀྱང་། རྣམ་བཤད་ལས་སྔར་ལྟར་ཚུལ་གཉིས་མཛད་དོ། །ཇི་སྟེ་ཀུན་རྫོབ་འདི་ཇི་ལྟར་དགྲ་བཅོམ་པ་ཕུང་པོ་སྤངས་ནས་ལྷག་མེད་ཀྱི་ཞི་བའི་དབྱིངས་སུ་ཞུགས་པ་རྣམས་ལ་ཀུན་རྫོབ་ཐམས་ཅད་ཡོད་པ་མིན་པ་དེ་ལྟར་དུ། གལ་ཏེ་འཇིག་རྟེན་ལ་ཡང་ཀུན་རྫོབ་འདི་མེད་ན་ལྷག་མེད་པ་དེ་བཞིན་དུ་ཀུན་རྫོབ་པ་འདི་འཇིག་རྟེན་གྱི་ཐ་སྙད་ཀྱི་ངོ་ལ་ལྟོས་ནས་ཀྱང་ཡོད་ཅེས་བདག་མི་སྨྲའོ། །དེའི་ཕྱིར་གཞན་འཇིག་རྟེན་གྱི་ཐ་སྙད་ལ་རག་ལས་པ་ཉིད་ཀྱི་སྒོ་ནས་བདག་གིས་ཀུན་རྫོབ་ཁས་བླངས་ཀྱི། དེ་ལ་མ་ལྟོས་པར་རང་དབང་དུ་ཁས་བླངས་པ་ནི་མིན་ནོ། ། དེའི་ཕྱིར་གང་གིས་ཁས་བླངས་པ་དེ་ཁོ་ན་ལ་ལྟོས་ནས་སེལ་བར་ནུས་ན་བསལ་བར་འོས་པ་ཡིན་ཏེ། གཞན་དབུ་མ་པ་ལ་ལྟོས་ནས་ནི་མ་ཡིན་ནོ་ཞེས་བཤད་པ། ཁོ་བོ་ཅག་ནི་ཀུན་རྫོབ་འཁྲུལ་བའི་སྣང་བ་རང་རྒྱུད་ལ་བཟློག་པའི་ཕྱིར་ཤིན་ཏུ་ཚེགས་ཆེ་བས་ལམ་སྒོམ་པ་ལ་གནས་པར་འགྱུར་གྱི། གལ་ཏེ་འཇིག་རྟེན་གྱིས་མི་གནོད་ན་ཁྱོད་ཀྱི་འཇིག་རྟེན་ཉིད་ལ་ལྟོས་ནས་ཀུན་རྫོབ་འདི་ནི་དགག་པར་གྱིས་ཤིག །ཁྱོད་དང་འཇིག་རྟེན་པ་གཉིས་འདིར་རྩོད་པ་གྱིས་ཤིག་དང་། བརྩད་པའི་ཕྱི་ནས་གང་སྟོབས་དང་ལྡན་པ་དེ་ལ་བདག་གིས་བརྟེན་པར་བྱའོ། །དེ་ལྟར་ན་ཕྱི་རོལ་མེད་པ་ལ་ཐ་སྙད་པའི་ཚད་མས་གནོད་པས་ཕྱི་རོལ་མེད་པར་སྒྲུབ་མི་ནུས་སོ། །འོ་ན་སེམས་ཙམ་པས་རྡུལ་ཆ་མེད་བསགས་པའི་ཕྱི་དོན་འགོག་མི་ནུས་སམ་ཞེ་ན། དེ་དག་ཚད་མས་ཁེགས་ཀྱང་ཕྱི་དོན་མེད་མི་དགོས་སོ། །འདིས་ནི་ཤེས་པ་དུས་ཀྱི་ཆ་མེད་དང་དེ་འཐུད་པའི་རྒྱུན་ཁེགས་ཀྱང་ཤེས་པ་མི་ཁེགས་པ་ཡང་ཤེས་པར་བྱའོ། ། གཞན་གྱི་ལུགས་ཀྱིས་ནི་ཕྱི་རོལ་ཆ་མེད་ཁེགས་པས་སྣང་བ་ལ་མ་འཁྲུལ་བའི་དབང་ཤེས་ཁེགས། དབང་ཤེས་འཁྲུལ་བས་དོན་འཇོག་མི་ནུས་པས་ཕྱི་དོན་ཁེགས་སོ་སྙམ་དུ་བསམས་སོ། །འདིར་ནི་དབང་ཤེས་འཁྲུལ་བས་གཞལ་བྱ་བདེན་པ་འཇོག་མི་ནུས་ཀྱང་། གཞལ་བྱ་བརྫུན་པ་འཇོག་པ་ལ་དེ་གྲོགས་སུ་སོང་ངོ་སྙམ་དུ་དགོངས་སོ། །ཞེས་རྣམ་བཤད་ལས་གསུངས་སོ། ། རང་རིག་འདོད་པའི་གཞན་ལུགས་བརྗོད་པའི་སྐབས་ཀྱི་འཇུག་འགྲེལ་ལས། རྣམ་པར་ཤེས་པ་ཨུཏྤལའི་འདབ་མ་བརྒྱ་འབིགས་པ་ལྟར། རིམ་གྱིས་འབྱུང་བ་རྣམས་ཅིག་ཆར་འཇུག་པ་ལྟ་བུར་མངོན་པ་ཡིན་ནོ། །ཞེས་པའི་དོན་འགྲེལ་བཤད་དང་བོད་མང་པོས་བཤད་པ་ནི་མི་འཐད་པར་རྣམ་བཤད་དང་ཡིག་ཆར་གསལ་བར་གསུངས་པས་འདིར་མ་བཀོད་ལ། རྣམ་བཤད་ལས། དེས་ན་རྣམ་ཤེས་རིགས་མཐུན་ཅིག་ཆར་དུ་སྐྱེ་བར་བརྩད་པའི་ལན་དུ། དེ་རྣམས་འཇུག་པ་མྱུར་བས་རིམ་གྱིས་སྐྱེ་ཡང་ཅིག་ཆར་དུ་སྐྱེ་བར་མངོན་ཞེས་འཆད་དགོས་པ་འདྲ་བ་ཞིག་སྣང་ཡང་། རང་རིག་སྒྲུབ་མཁན་དེ་གཉིས་ཀྱིས་འཇུག་པ་མྱུར་བ་ཅིག་ཆར་དུ་འཁྲུལ་བའི་རྒྱུ་ཡིན་པ་ཡང་རྣམ་འགྲེལ་དུ་བཀག་པས་ན། གཞུང་དེ་དེ་གཉིས་ཀྱི་ལུགས་སུ་འཇོག་དཀའ་བར་སྣང་སྟེ། ཕལ་ཆེར་རྒྱ་དཔེ་མ་དག་པའི་སྐྱོན་ཡིན་ནམ་འོན་ཀྱང་བློ་གྲོས་དང་ལྡན་པ་རྣམས་ཀྱིས་དཔྱད་པར་བྱའོ། །ཞེས་གསུངས་པའི་དོན་ལ་དོགས་པ་གཅོད་ཚུལ་ཅུང་ཟད་འགོད་ན། གཞུང་འདི་སྐབས་འདིའི་རང་རིག་སྒྲུབ་མཁན་མདོ་སེམས་གཉིས་ཀྱི་ལུགས་སུ་འཇོག་མི་རུང་སྟེ། སྐབས་འདིའི་རང་རིག་སྒྲུབ་མཁན་མདོ་སེམས་གཉིས་ཀྱིས་ཁྲ་འཛིན་མིག་ཤེས་ཀྱིས་ཁྲ་བོ་ལ་ལྟ་བའི་ཚེ་ཁྲ་བོའི་སྟེང་གི་སྔོ་སེར་དཀར་དམར་གྱི་གྲངས་དང་མཉམ་པའི་མིག་གི་རྣམ་ཤེས་དུ་མ་མི་སྐྱེ་བར་ཁྲ་བོ་ཙམ་འཛིན་པའི་རྣམ་ཤེས་གཅིག་བུ་སྐྱེ་བར་འདོད་པ་གང་ཞིག །དེར་མ་ཟད་དེ་གཉིས་ཀྱིས་འཇུག་པ་མྱུར་བ་ཅིག་ཅར་དུ་འཁྲུལ་བའི་རྒྱུ་ཡིན་པ་ཡང་རྣམ་འགྲེལ་དུ་བཀག་པའི་ཕྱིར། དང་པོ་གྲུབ་སྟེ། དེ་གཉིས་ཀྱིས་རྣམ་ཤེས་གཅིག་གིས་དོན་དུ་མ་ཅིག་ཅར་འཛིན་པ་འཐད་པར་འདོད་པའི་ཕྱིར་ཏེ། རྣམ་འགྲེལ་ལས། ཏིལ་སོགས་ཐ་དད་ལ་ཇི་ལྟར། །ཅིག་ཅར་འཛིན་པར་སྣང་བ་ཡིན། །འདི་ལ་མགྱོགས་པ་བཤད་ཟིན་ཏོ། །ཞེས་བློ་གཅིག་གིས་དོན་དུ་མ་འཛིན་པ་མེད་ན་ཏིལ་སོགས་ཐ་དད་དུ་མའི་ཕུང་པོ་ལ་ཇི་ལྟར་ཅིག་ཅར་འཛིན་པར་སྣང་བ་ཡིན། འདི་ལ་འཇུག་པ་མགྱོགས་པས་ཅིག་ཅར་འཛིན་བའི་འཁྲུལ་བ་ཡིན་གྱི། ཅིག་ཅར་འཛིན་པ་མ་ཡིན་ནོ་ཞེས་པའི་སྐྱོན་སྤོང་མི་འཐད་པར་སྔར་བཤད་ཟིན་པར་གསུངས་པའི་ཕྱིར་དང་། ཕྱེ་མ་ལེབ་ཁྲ་ལ་སོགས་གཟུགས། །དུ་མའང་ཇི་ལྟར་སྣང་བར་འགྱུར། །ཞེས་དང་། སྣ་ཚོགས་སྣང་ཅན་དོན་རྣམས་ལ། །ཞེས་སོགས་རྩོད་ཚུལ་གྱིས་ཀྱང་ཤེས་པའི་ཕྱིར་རོ། ། གཉིས་པ་གྲུབ་སྟེ། དེ་ཉིད་ལས། རིམ་བཞིན་འབབ་པ་དེ་ཉིད་ལ། །ཇི་ལྟར་རིམ་མིན་འཛིན་མི་འགྱུར། །བློ་རྣམས་དག་ནི་ཐམས་ཅད་ཀྱང་།། དུས་མཚུངས་ཅི་ལྟར་དེ་དག་ལ། །འགའ་ཞིག་རིམ་མིན་སྣང་བ་དང་། །གཞན་ནི་རིམ་ལྡན་སྣང་བར་འགྱུར། །དེ་ཕྱིར་དོན་ཀུན་འཛིན་པ་ལ། །འདི་ནི་རིམ་མིན་ཐལ་བར་འགྱུར།། ཞེས་འཇུག་པ་མྱུར་བ་ཅིག་ཅར་དུ་འཁྲུལ་བའི་རྒྱུར་འདོད་པ་བཀག་པའི་ཕྱིར་རོ། །འདིའི་དོན་ཞིབ་ཏུ་བཤད་ན་འདི་ལྟར་ཡིན་ཏེ། ཁ་ཅིག་ན་རེ། ཁྲ་བོ་ལ་ལྟ་བའི་ཚེ་ཁྲ་བོའི་སྟེང་གི་སྔོ་སེར་དཀར་དམར་གྱི་གྲངས་དང་མཉམ་པའི་མིག་གི་རྣམ་ཤེས་དུ་མ་རིམ་གྱིས་སྐྱེ་ཡང་འཇུག་པ་མྱུར་བས་ཅིག་ཅར་སྐྱེ་བར་སྣང་བ་ཡིན་ནོ་ཟེར་བ་ལ། འོ་ན་ཏིལ་ལ་སོགས་པའི་འབྲུའི་རྒྱུན་མ་ཆད་པར་འབྱུང་ཁུངས་ནས་རིམ་བཞིན་འབབ་པ་དེ་ཉིད་ལ་ཡང་འབྲུའི་གྲངས་དང་མཉམ་པའི་རྣམ་ཤེས་དུ་མ་རིམ་མིན་ཏེ་ཅིག་ཅར་སྐྱེ་བར་སྣང་བར་ཇི་ལྟར་མི་འགྱུར་ཏེ་ཅིག་ཅར་སྐྱེ་བར་སྣང་བར་ཐལ། རྣམ་ཤེས་དེ་དག་ཐམས་ཅད་དུས་མྱུར་བར་མཚུངས་པའི་ཕྱིར་ཏེ། དུས་མྱུར་བར་མཚུངས་པ་ལ་འགའ་ཞིག་རིམ་མིན་ཏེ་ཅིག་ཅར་དུ་སྐྱེ་བར་སྣང་བ་དང་། གཞན་ནི་རིམ་ལྡན་དུ་སྐྱེ་བར་སྣང་བར་ཇི་ལྟར་འགྱུར་ཏེ་མི་འགྱུར་རོ། །དེའི་ཕྱིར་འབྲུའི་ཕུང་པོ་ལ་ལྟ་བའམ། འབྲུའི་རྒྱུན་བར་མ་ཆད་པར་རིམ་བཞིན་འབབ་པ་ལ་ལྟ་བ་གཉིས་ཀའི་ཚེ་རྣམ་ཤེས་དུ་མ་ཅིག་ཅར་སྐྱེ་བར་སྣང་བར་ཐལ་བར་འགྱུར་བས་མི་འཐད་དོ་ཞེས་པའོ། ། གཞན་ཡང་རྣམ་འགྲེལ་དུ་འཇུག་པ་མྱུར་བ་ཅིག་ཅར་དུ་འཁྲུལ་བའི་རྒྱུ་ཡིན་པ་བཀག་པར་ཐལ། ཡི་གེ་འང་ཅིག་ཅར་ཐོས་པར་འགྱུར། །ཞེས་པའི་སྐབས་སུ། ས་རཿ་ར་སཿཞེས་བརྗོད་པའི་ཚེ་ཡང་ཅིག་ཅར་ཐོས་པར་འཁྲུལ་བར་འགྱུར་བར་ཐལ། ཐོས་པ་ཆེས་མྱུར་བའི་ཕྱིར། འདོད་ན། དང་པོར་ས་དང་དེའི་རྗེས་སུ་ར་ཐོས་པའི་རིམ་པ་ལས་མཚོ་གོ་ཞིང་། དང་པོར་ར་དང་དེའི་རྗེས་སུ་ས་ཐོས་པའི་རིམ་པ་ལས་རོ་གོ་བའི་ཁྱད་པར་མེད་པར་ཐལ། ས་རཿདང་ར་སཿཞེས་བརྗོད་པ་གཉིས་ཀ་ལ་ས་དང་ར་ཅིག་ཅར་ཐོས་པར་འཁྲུལ་བར་འགྱུར་བའི་ཕྱིར་ཏེ། འཇུག་པ་ཆེས་མྱུར་བའི་ཕྱིར་ཞེས་བཀག་པའི་ཕྱིར་རོ། །དེས་ན་འཇུག་འགྲེལ་དུ་གཞུང་དེ་སྐབས་འདིའི་རང་རིག་འདོད་མཁན་གྱི་རང་ལུགས་ལྟ་བུར་བཀོད་པ་ནི་རྒྱ་དཔེ་མ་དག་པའི་སྐྱོན་ཡིན་ནོ་ཞེས་པ་ནི་རྗེ་བདག་ཉིད་ཆེན་པོའི་དགོངས་པ་ཡིན་ནོ།། དེ་ལ་ཁ་ཅིག་ན་རེ། རྣམ་འགྲེལ་ལས་འཇུག་པ་མྱུར་བ་ཅིག་ཅར་དུ་འཁྲུལ་བའི་རྒྱུ་ཡིན་པ་བཀག་པ་མ་ཡིན་པར་ཐལ། དེར་འཇུག་པ་མྱུར་བ་དེ་ཅིག་ཅར་དུ་འཁྲུལ་བའི་རྒྱུར་བཤད་པའི་ཕྱིར་ཏེ། དེ་ཉིད་ལས། རྟོག་བཅས་རྟོག་པ་མེད་པའི་ཡིད། །ཅིག་ཅར་དུ་ནི་འཇུག་ཕྱིར་རམ། །འཇུག་པ་མྱུར་ཕྱིར་བླུན་པོ་དག །དེ་དག་ལ་ནི་གཅིག་ཏུ་ཞེན། །ཞེས་དང་། མགལ་མེ་ལ་སོགས་མྱུར་འཇུག་པའི། །རྗེས་སུ་འགྲོ་བའི་གནོད་པ་ཅན། །མིག་ལས་འཁོར་ལོར་འཁྲུལ་སྐྱེ་ཡི། །དེ་མཐོང་མཚམས་སྦྱོར་ལས་མ་ཡིན། །ཞེས་གསུངས་པའི་ཕྱིར་ན་མ་ཁྱབ་སྟེ། ལུང་དང་པོས་འཇུག་པ་མྱུར་བ་དེ་མཐོང་རྟོག་གཅིག་ཏུ་འཁྲུལ་བའི་རྒྱུར་བཤད་ཀྱི་ཅིག་ཅར་དུ་འཁྲུལ་བའི་རྒྱུར་མ་བཤད་ལ། གཉིས་པས་ནི་མགལ་མེ་སྔ་ཕྱི་བར་མ་ཆད་པར་འབྱུང་བར་འཁྲུལ་བའི་རྒྱུར་བཤད་ཀྱི། མགལ་མེ་སྔ་ཕྱི་ཅིག་ཅར་དུ་འབྱུང་བར་འཁྲུལ་བའི་རྒྱུར་མ་བཤད་པའི་ཕྱིར་རོ། ། ལུང་དང་པོའི་དོན་ནི། རིགས་པ་ཅན་གྱིས་དབང་ཤེས་རྟོག་པར་འདོད་པ་ནི། གཟུགས་མཐོང་བའི་དབང་ཤེས་དང་གཟུགས་སོ་སྙམ་དུ་འཛིན་པའི་རྟོག་པ་གཉིས་གཅིག་ཏུ་འཛིན་པ་ཡིན་ལ། དེ་ལྟར་འཛིན་པའི་འཁྲུལ་རྒྱུ་ནི། རྒྱུད་གཅིག་གི་རྟོག་བཅས་དང་རྟོག་པ་མེད་པའི་ཡིད་ཅིག་ཅར་དུ་ཡུལ་གཅིག་ལ་འཇུག་པའི་ཕྱིར་རམ། དེ་གཉིས་རིམ་གྱིས་འབྱུང་ཡང་སྐད་ཅིག་གཞན་གྱིས་བར་མ་ཆོད་པས་འཇུག་པ་མྱུར་བའི་ཕྱིར་གཅིག་ཏུ་འཁྲུལ་ལོ་ཞེས་པ་ཡིན་ལ། ཡིག་ཆར་ལུང་འདི་འཇུག་པ་མྱུར་བ་ཅིག་ཅར་དུ་འཁྲུལ་བའི་རྒྱུ་ཡིན་པ་བཀག་པའི་ཤེས་བྱེད་དུ་དྲངས་པ་ནི་ཡི་གེ་ནོར་རམ་དཔྱད་པར་བྱའོ།། ལུང་གཉིས་པའི་དོན་ནི། རིགས་པ་ཅན་གྱི་ལུགས་ལ། ཤེས་པ་དུ་མ་ཅིག་ཅར་མི་སྐྱེ་བས། དབང་ཤེས་ཀྱིས་གཟུགས་མཐོང་བཞིན་པའི་སྐབས་སུ་འདས་པའི་དོན་ལ་རྣམ་པར་རྟོག་པའི་ཚེ་རྟོག་པས་བར་དུ་ཆད་ཅིང་ཆད་ཅིང་འཇུག་པ་ཡིན་ཀྱང་། དངོས་པོ་འཛིན་པའི་དབང་ཤེས་ཀྱི་ཕྱོགས་སྟོབས་དང་ལྡན་པས་བར་མ་ཆད་པ་ལྟར་སྣང་ཞིང་ཞེན་པ་ཡིན་ཏེ། དཔེར་ན་མགལ་མེ་སྔ་ཕྱི་བར་དུ་ཆོད་ཀྱང་འཇུག་པ་མྱུར་བས་རྟོག་པས་བར་མ་ཆད་དུ་མཚམས་སྦྱོར་བ་སྟོབས་དང་ལྡན་པས་འཁོར་ལོའི་རྣམ་པར་མཐོང་བ་བཞིན་ནོ། །ཞེས་པའི་དཔེ་འགོག་པ་ནི། མགལ་མེ་ལ་སོགས་མྱུར་འཇུག་པའི། །ཞེས་སོགས་འདི་ཡིན་ལ། མགལ་མེ་ལ་སོགས་མྱུར་དུ་འཇུག་པའི་རྗེས་སུ་འགྲོ་བའི་གནོད་པ་ཅན་གྱི་མིག་དབང་བསླད་པ་ལས་འཁོར་ལོར་འཁྲུལ་བའི་དབང་ཤེས་སྐྱེ་བ་ཡིན་གྱི། མགལ་མེ་བསྐོར་བ་དེ་འཁོར་ལོར་མཐོང་བ་རྟོག་པས་སྔ་ཕྱི་མཚམས་སྦྱར་བའི་དབང་ལས་མ་ཡིན་ནོ་ཞེས་པའོ། །དེ་དག་ནི་རྣམ་ངེས་ཊཱིཀ་ཆེན་དང་ཐར་ལམ་གསལ་བྱེད་ལྟར་བྲིས་པ་ཡིན་ལ། རྣམ་འགྲེལ་ཊཱིཀ་ཆེན་ལས། འོ་ན་ཡི་གེའང་ཅིག་ཅར་ཐོས་པར་འགྱུར། ཞེས་སོགས་ཀྱིས་འཇུག་པ་མྱུར་བས་གཅིག་ཏུ་འཁྲུལ་བ་འགོག་པ་མ་ཡིན་ནམ་ཞེ་ན། དེ་ནི་འཇུག་པ་མྱུར་བ་མངོན་སུམ་གྱིས་གཅིག་ཏུ་མཐོང་བའི་རྒྱུར་སྨྲ་བ་འགོག་པ་ཡིན་གྱི། གཅིག་ཏུ་འཁྲུལ་བའི་རྒྱུར་སྨྲ་བ་འགོག་པ་ག་ལ་ཡིན། དེ་གཉིས་མ་ཕྱེད་པས་ནོངས་པ་ཡིན་ནོ། །ཞེས་གསུངས་ཤིང་། རིམ་བཞིན་འབབ་པ་དེ་ཉིད་ལ། ཞེས་སོགས་ཀྱི་དོན་ཡང་དེ་ལྟར་བཤད་དོ། །བཤད་ཚུལ་འདི་ལྟར་ན་འཇུག་ཊཱིཀ་ཆེན་མོ་དང་འགལ་བ་སྤོང་ཚུལ་དཀའ་བར་སྣང་ཞིང་། ཁོ་བོས་སྔར་སྒོ་བློའི་ཡིག་ཆའི་འགལ་འདོད་དུ་འཇུག་ཊཱིཀ་ཆེན་མོ་དང་རྣམ་འགྲེལ་ཊཱིཀ་ཆེན་གཉིས་མི་འགལ་བར་བཤད་ཁུལ་བྱས་ཀྱང་། འདིར་བཤད་པ་ལྟར་ཁས་བླངས་ན་ལེགས་སམ་སྙམ་མོ། །༈ སེམས་ཙམ་དུ་གསུངས་པའི་ཙམ་སྒྲས་ཕྱི་དོན་མི་འགོག་པར་བསྟན་པ། གསུམ་པ་ལ་གསུམ། ས་བཅུ་པ་ལས་སེམས་ཙམ་དུ་གསུངས་པའི་དགོངས་པ་བཤད་པ། ཕྱི་རོལ་དང་ནང་གི་སེམས་ཡོད་མེད་མཚུངས་པར་བསྟན་པ། ལང་གཤེགས་ལས་སེམས་ཙམ་དུ་གསུངས་པའི་དགོངས་པ་བཤད་པའོ། །དང་པོ་ལ་གསུམ། ཙམ་གྱི་སྒྲས་ཕྱི་རོལ་མི་འགོག་པ་ས་བཅུ་པའི་ལུང་གིས་བསྒྲུབ་པ། དོན་དེ་ཉིད་མདོ་གཞན་གྱིས་ཀྱང་བསྒྲུབ་པ། ཙམ་གྱི་སྒྲས་སེམས་གཙོ་བོ་ཉིད་དུ་བསྒྲུབ་པའོ། །དང་པོ་ནི། མངོན་གྱུར་མངོན་ཕྱོགས་བྱང་ཆུབ་སེམས་དཔའ་ཡིས། །ཞེས་པ་ནས། བྱེད་པ་པོ་ནི་སེམས་ཙམ་ཡིན་པར་རྟོགས། །ཞེས་ཚིགས་བཅད་གཅིག་བྱུང་། གལ་ཏེ་དེ་ཁོ་ན་ཉིད་ལ་དཔྱོད་པའི་རིགས་པས་གྲུབ་པ་དང་བྲལ་ཡང་། འཇིག་རྟེན་པའི་གནོད་པས་འཇིགས་ནས་ཁྱོད་ཀྱིས་ཀུན་རྫོབ་ཁས་བླངས་ན་ནི། ལུང་གི་གནོད་པས་འཇིགས་པས་སེམས་ཙམ་དུ་ཡང་ཁས་བླངས་དགོས་ཏེ། ས་བཅུ་པ་ལས། དེ་འདི་སྙམ་དུ་སེམས་ཏེ། འདི་ལྟར་ཁམས་གསུམ་པོ་འདི་ནི་སེམས་ཙམ་སྟེ། ཞེས་གསུངས་པ་ལྟ་བུའོ་ཞེ་ན། མདོའི་དགོངས་པ་འདི་ནི་དེ་ལྟར་མ་ཡིན་ཏེ། ས་དྲུག་པ་མངོན་དུ་གྱུར་པ་ཆོས་དབྱིངས་ལ་མངོན་དུ་ཕྱོགས་པའི་བྱང་ཆུབ་ཐམས་ཅད་མཁྱེན་པའི་ཡེ་ཤེས་ལ་སེམས་པ་དེ་ལ་ཡོད་པས་བྱང་ཆུབ་སེམས་དཔའ་ཡིས། སྲིད་པ་གསུམ་རྣམ་ཤེས་ཙམ་དུ་རྟོགས་པར་གསུངས་པ་གང་ཡིན་པ་དེས་ནི། བདག་རྟག་པ་བྱེད་པ་པོ་ཡིན་པ་བཀག་ནས་ཀུན་རྫོབ་ཏུ་སེམས་ཙམ་ཞིག་ཁོ་ན་བྱེད་པ་པོ་ཡིན་པར་རྟོགས་པའི་ཕྱིར། འཇིག་རྟེན་གྱི་བྱེད་པ་པོ་བྱང་སེམས་དེས་སེམས་ཙམ་ཞིག་ཡིན་པར་རྟོགས་ཏེ། ས་བཅུ་པའི་མདོ་དེས་བྱེད་པ་པོ་དང་ཚོར་བ་པོ་མེད་པའི་འབའ་ཞིག་པ་འགྲུབ་པ་དང་། སེམས་ཙམ་གྱི་དོན་བཤད་པ་ན་ཡན་ལག་བཅུ་གཉིས་སེམས་གཅིག་ལ་བརྟེན་པར་གསུངས་པས། ཙམ་གྱི་སྒྲས་ཕྱི་དོན་མི་འགོག་པ་དང་སེམས་ལས་གཞན་པའི་བྱེད་པ་པོ་འགོག་པ་ཡིན་ནོ། །འདི་ལྟར་སྔོན་དུ་ལེགས་ལྡན་གྱིས་ཀྱང་བཤད་དོ། ། གཉིས་པ་ནི། དེ་ཕྱིར་བློ་ལྡན་བློ་ནི་འཕེལ་བྱའི་ཕྱིར། །ཞེས་པ་ནས། རྒྱལ་བས་སེམས་ཙམ་འཇིག་རྟེན་བྱེད་པོར་གསུངས། །ཞེས་ཚིགས་བཅད་གཉིས་བྱུང་། ས་བཅུ་པའི་དོན་དེ་ལྟར་ཡིན་པ་དེའི་ཕྱིར། དེ་ཁོ་ན་ཉིད་རྟོགས་ནུས་པའི་བློ་ལྡན་གྱི་བློ་ནི་འཕེལ་བར་བྱ་བའི་ཕྱིར། ལང་ཀར་གཤེགས་པའི་མདོ་དེ་ལས་ཀུན་མཁྱེན་གྱིས་མུ་སྟེགས་པའི་རྒྱུད་ཀྱི་བདག་དང་གཙོ་བོ་སོགས་འཇིག་རྟེན་གྱི་བྱེད་པ་པོར་འདོད་པའི་ལྟ་བ་ངན་པའི་རི་བོ་སྤོ་མཐོན་པོ་འཇོམས་པའི་ངག་གི་རང་བཞིན་གྱི་རྡོ་རྗེ། གང་ཟག་རྒྱུན་དང་ཕུང་པོ་དང་། །དེ་བཞིན་རྐྱེན་དང་རྡུལ་དག་དང་། །གཙོ་བོ་དབང་ཕྱུག་བྱེད་པོ་རྣམས། །སེམས་ཙམ་དུ་ནི་ངས་བཤད་དོ། །ཞེས་འབྱུང་བ་འདི་ནི་མདོ་གཞན་དུ་སེམས་ཙམ་ཞེས་གསུངས་པའི་དགོངས་པ་གཅད་པའི་ཕྱིར་དུ་སྟོན་པས་གསུངས་སོ། ། མདོ་འདིའི་དོན་དགྲོལ་བའི་ཕྱིར་བཤད་པ་ཇི་བཞིན་ཏེ་ཇི་ལྟར་རང་རང་གི་བསྟན་བཅོས་དེ་དང་དེ་ལས་མུ་སྟེགས་རྣམས་ཀྱིས་གང་ཟག་དང་སོགས་པས་རྒྱུན་དང་ཕུང་པོ་སོགས་བྱེད་པ་པོ་སྨྲས་པ་དེ་དག་བྱེད་པ་པོར་མ་གཟིགས་ནས། རྒྱལ་བས་སེམས་ཙམ་ཞིག་འཇིག་རྟེན་གྱི་བྱེད་པ་པོར་གསུངས་སོ། །གང་ཟག་དང་རྒྱུན་ལ་སོགས་པ་བྱེད་པ་པོར་འདོད་པའི་ཆོས་འདི་པ་ཡོད་ཀྱང་། རྩ་བར་མུ་སྟེགས་རྣམས་ཀྱིས་ཞེས་པ་ནི་ཕལ་ཆེ་བ་ལ་བསམས་པའམ། ཡང་ན་གང་ཟག་སོགས་བྱེད་པ་པོར་སྨྲ་བ་ནི་སངས་རྒྱས་ཀྱི་བསྟན་པའི་དོན་ཕྱིན་ཅི་མ་ལོག་པར་མ་རྟོགས་པས་མུ་སྟེགས་པར་བཤད་དོ། །གསུམ་པ་ནི། དེ་ཉིད་རྒྱས་ལ་སངས་རྒྱས་བསྙད་ཇི་བཞིན། །ཞེས་པ་ནས། བཟློག་གི་གཟུགས་ནི་བཀག་པ་མ་ཡིན་ནོ། །ཞེས་ཚིགས་བཅད་བཞི་བྱུང་། སེམས་ལས་གཞན་པའི་བྱེད་པ་པོ་བཀག་གི་ཕྱི་དོན་འགོག་མི་ནུས་པར་བཤད་ནས། སེམས་གཙོ་བོར་གྱུར་པར་བཤད་པ་ལས་ཀྱང་ཕྱི་དོན་འགོག་པ་མི་སྲིད་པར་བསྟན་པའི་ཕྱིར་བཤད་པ། ཇི་ལྟར་དེ་ཁོ་ན་ཉིད་ལ་བློ་རྒྱས་པ་ལ་སངས་རྒྱས་ཞེས་བཤད་པ་ན། ཚིག་སྔ་མ་སངས་ཞེས་པ་མི་མངོན་ཀྱང་སངས་རྒྱས་ཞེས་བསྙད་པ་ཡོད་པ་ཇི་ལྟ་བ་དེ་བཞིན་དུ། གཟུགས་སེམས་གཉིས་ཀྱི་ནང་ནས་སེམས་གཙོ་བོར་གྱུར་པ་ལ་ཚིག་ཕྱི་མ་མི་མངོན་པར་བྱས་ནས། མདོ་ལས་འཇིག་རྟེན་ལ་སྟེ་ཁམས་གསུམ་ནི་སེམས་ཙམ་མོ་ཞེས་གསུངས་པར་ཤེས་པར་བྱའོ། །དེའི་ཕྱིར་མདོ་འདིར་ནི་ཁམས་གསུམ་འགྲུབ་པ་ལ་གཟུགས་སོགས་གཙོ་བོ་ཡིན་པ་སེལ་བར་བྱེད་ཀྱི། ཕྱི་རོལ་གྱི་གཟུགས་ནི་མེད་དོ་ཞེས་འགོག་པ་དེ་ལྟར་འཆད་པ་ནི་མདོའི་དོན་མ་ཡིན་ནོ། ། གལ་ཏེ་ཁམས་གསུམ་པོ་འདི་དག་རང་བཞིན་གྱིས་གྲུབ་པའི་སེམས་ཙམ་མོ་ཞེས་མཁྱེན་ནས། ས་བཅུ་པ་དེ་ལས་ཕྱི་རོལ་གྱི་གཟུགས་ཉིད་དགག་པར་མཛད་ན་ནི། སླར་ཡང་ས་བཅུ་པ་དེ་ལས་བདག་ཉིད་ཆེན་པོ་སངས་རྒྱས་ཀྱིས། མ་རིག་པའི་རྐྱེན་གྱིས་འདུ་བྱེད། འདུ་བྱེད་ཀྱི་རྐྱེན་གྱིས་རྣམ་ཤེས་ཞེས་སེམས་དེ་གཏི་མུག་དང་འདུ་བྱེད་ཀྱི་ལས་ལས་སྐྱེས་པར་ཅིའི་ཕྱིར་གསུངས་ཏེ་མི་རིགས་སོ། །རྟེན་འབྱུང་དང་རང་བཞིན་གྱིས་གྲུབ་པའི་གཞི་མཐུན་མི་བཞེད་པས་ན། སངས་རྒྱས་ཀྱིས་སེམས་རང་བཞིན་གྱིས་གྲུབ་པར་མཁྱེན་པ་ཡིན་ན་དེ་རྟེན་འབྱུང་དུ་གསུངས་པར་མི་འགྱུར་ཞེས་པ་ཡིན་གྱི། མདོ་གཅིག་གི་ནང་དུ་སེམས་རང་བཞིན་གྱིས་གྲུབ་པ་དང་རྟེན་འབྱུང་གཉིས་ཀར་གསུངས་པ་མི་སྲིད་ཅེས་པ་མིན་ཏེ། གདུལ་བྱ་གཞན་དཀྲི་བའི་ཕྱིར་འཁོར་ལོ་དང་པོ་དང་ཐ་མ་གཉིས་ཀར་དེ་ལྟར་གསུངས་པའི་ཕྱིར་རོ། །སེམས་གཙོ་བོ་ཡིན་པ་དེ་ཉིད་བསྟན་པའི་ཕྱིར་བཤད་པ། རང་གི་སེམས་ཀྱིས་བསགས་པའི་ལས་ཀྱིས་སེམས་ཅན་གྱི་འཇིག་རྟེན་དང་སྣོད་ཀྱི་འཇིག་རྟེན་ཤིན་ཏུ་སྣ་ཚོགས་པ་འགོད་པ་སྟེ་སྐྱེད་དེ། དེ་ལྟར་ན་འགྲོ་མ་ལུས་པ་ལས་ལས་སྐྱེས་པར་གསུངས་ཤིང་། སེམས་སྤངས་ནས་ནི་ལས་ཀྱང་ཡོད་པ་མ་ཡིན་ཏེ་སེམས་དང་བཅས་པ་ཁོ་ནས་ལས་གསོག་པའི་ཕྱིར་ལས་ཀྱང་སེམས་ལ་བརྟེན་པའོ། །དེ་ལྟར་ན་ས་བཅུ་པར་བྱེད་པ་པོ་དང་ཚོར་བ་པོ་མེད་པ་ཞེས་གསུངས་པ་ལ་བརྟེན་ནས། ཙམ་གྱི་སྒྲས་བྱེད་པ་པོ་གཞན་འགོག་པར་བསྟན་ལ། ཡན་ལག་བཅུ་གཉིས་པོ་ཐམས་ཅད་སེམས་གཅིག་ལ་བརྟེན་པར་གསུངས་པ་ལ་བརྟེན་ནས། ཙམ་གྱི་སྒྲས་སེམས་གཙོ་བོར་གྱུར་པར་བསྟན་ཏེ། བཤད་པ་སྔ་མ་དགག་ཕྱོགས་དང་ཕྱི་མ་སྒྲུབ་ཕྱོགས་ནས་ཡིན་ནོ། ། གལ་ཏེ་གཟུགས་ཡོད་པར་འདོད་མོད་ཀྱི་སྟེ་འདོད་མོད་ཀྱང་གཟུགས་དེ་ལ་ནི་སེམས་བཞིན་དུ་འགྲོ་བའི་བྱེད་པ་པོ་ཉིད་ནི་ཡོད་པ་མ་ཡིན་ནོ། །དེས་ན་སེམས་ལས་གཞན་པའི་བྱེད་པ་པོ་བཟློག་པ་སྟེ་བཀག་གི །ཕྱི་རོལ་གྱི་གཟུགས་ནི་བཀག་པ་མ་ཡིན་ནོ། ། གཉིས་པ་ནི། འཇིག་རྟེན་པ་ཡི་དེ་ཉིད་ལ་གནས་ལ། །ཞེས་པ་ནས། དེ་ཉིད་མ་སྐྱེས་འཇིག་རྟེན་སྐྱེས་རིག་བྱ། །ཞེས་ཚིགས་བཅད་གསུམ་བྱུང་། འཇིག་རྟེན་པ་ཡི་དེ་ཉིད་དེ་རྣམ་གཞག་ལ་གནས་པ་ལ་ཕྱི་རོལ་གྱི་གཟུགས་ཀྱི་ཕུང་པོ་ལ་སོགས་པ་རྣམས་འཇིག་རྟེན་ལ་གྲགས་ཏེ་ཕུང་པོ་ལྔ་ཆར་ཡོད་ལ། དེ་ཁོ་ན་ཉིད་མངོན་སུམ་དུ་རྟོགས་པའི་ཡེ་ཤེས་འཆར་བར་འདོད་པ་ན་རྣལ་འབྱོར་པ་མཉམ་པར་གཞག་པ་ལ་དེའི་ངོར་ཕུང་པོ་དེ་ལྔ་འབྱུང་བར་མི་འགྱུར་རོ། །དེའི་ཕྱིར་ཕྱི་རོལ་གྱི་གཟུགས་མེད་པར་འདོད་ན་ནི་སེམས་ཡོད་པར་མ་འཛིན་ཅིག །ནང་གི་སེམས་ཡོད་པར་འདོད་པ་ཉིད་ཡིན་ནའང་ཕྱི་རོལ་གྱི་གཟུགས་མེད་པར་མ་འཛིན་ཅིག །གཟུགས་ལ་སོགས་པའི་ཕུང་པོ་ལྔ་པོ་དེ་དག་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་གྱི་མདོར་སངས་རྒྱས་ཀྱིས་ལྔ་ཆར་ཡང་མཚུངས་པར་རང་བཞིན་གྱིས་གྲུབ་པ་སྤངས་ཤིང་སྟེ་བཀག་ཅིང་། ཆོས་མངོན་པ་ལས་ནི་ལྔ་ཆར་ཡང་རང་དང་སྤྱིའི་མཚན་ཉིད་ལ་སོགས་པའི་སྒོ་ནས་མཚུངས་པར་གསུངས་སོ།། དེའི་ཕྱིར་ཕ་རོལ་པོས་དོན་སེམས་ཡོད་མེད་མཚུངས་པར་ལུང་རིགས་ཀྱིས་གྲུབ་པའི་བདེན་གཉིས་ཀྱི་རིམ་པ་འདི་དག་བཤིག་པར་འགྱུར་རོ། །དེ་ལྟར་བཤིག་ནས་ཀྱང་སེམས་ཙམ་པ་ཁྱོད་ཀྱིས་གཞན་དབང་རྫས་སུ་གྲུབ་པ་ནི་འགྲུབ་པར་མི་འགྱུར་ཏེ། སྔར་གཞན་དབང་རྫས་སུ་གྲུབ་པ་ལན་དུ་མར་བཀག་པའི་ཕྱིར་རོ། །བདེན་གཉིས་རིམ་པ་མི་འཇིག་པ་ལ་དོན་དམ་པར་མེད་ཅིང་ཐ་སྙད་དུ་ཡོད་པར་འདོད་དགོས་པ་དེའི་ཕྱིར། སྔར་བཤད་པ་དེ་ལྟ་བུའི་རིམ་པས་དངོས་པོ་རྣམས་གདོད་མ་ནས་དེ་ཁོ་ན་ཉིད་དུ་མ་སྐྱེས་ཤིང་། འཇིག་རྟེན་གྱི་ཐ་སྙད་དུ་སྐྱེས་པར་རིག་པར་བྱའོ། ། གསུམ་པ་ལ་གཉིས། ཕྱི་རོལ་མེད་པའི་སེམས་ཙམ་དུ་གསུངས་པ་དྲང་དོན་དུ་བསྟན་པ། མདོའི་དྲང་ངེས་ཀྱི་དོན་རྟོགས་པའི་ཐབས་བསྟན་པའོ།། དང་པོ་ལ་གཉིས། དྲང་དོན་དུ་ལུང་གིས་བསྟན་པ། རིགས་པས་བསྟན་པའོ། །དང་པོ་ལ་གཉིས། དངོས་ཀྱི་དོན་དང་། དེ་འདྲ་བའི་མདོ་གཞན་ཡང་དྲང་དོན་དུ་བསྟན་པའོ། །དང་པོ་ནི། མདོ་སྡེ་གང་ལས་ཕྱི་རོལ་སྣང་ཡོད་མིན། །ཞེས་པ་ནས། འདི་ནི་དྲང་དོན་ཉིད་དུ་རིགས་པས་འཐད། །ཅེས་ཚིགས་བཅད་ཕྱེད་དང་གཉིས་བྱུང་། གལ་ཏེ་ས་བཅུ་པའི་དོན་དེ་ལྟར་བཤད་མོད་ཀྱང་། ལང་གཤེགས་ལས། ཕྱི་རོལ་སྣང་བ་ཡོད་མིན་ཏེ། །སེམས་ནི་སྣ་ཚོགས་རྣམས་སུ་སྣང་། །ལུས་དང་ལོངས་སྤྱོད་གནས་འདྲ་བ། །སེམས་ཙམ་དུ་ནི་ངས་བཤད་དོ། །ཞེས་སེམས་ལས་ལོགས་ཤིག་ན་ཕྱི་རོལ་ཡོད་པ་མ་ཡིན་ཏེ། སེམས་ཙམ་ཞིག་ཁོ་ན་ལུས་མིག་སོགས་དབང་པོ་ལྔ་དང་། ལོངས་སྤྱོད་གཟུགས་སོགས་ཡུལ་ལྔ་དང་། གནས་སྣོད་ཀྱི་འཇིག་རྟེན་རྣམས་སུ་སྣང་བ་སྐྱེ་བ་ན་ཡུལ་གྱི་དངོས་པོར་གནས་པ་ལུས་ལ་སོགས་པ་སེམས་ལས་རྫས་ཐ་དད་པའི་ཕྱི་རོལ་ལྟ་བུར་སྣང་བ་འབྱུང་བར་གསུངས་པའི་ཕྱིར། ཁམས་གསུམ་ནི་སེམས་ཙམ་མོ་ཞེ་ན། མདོ་འདི་ཡང་དགོངས་པ་ཅན་དུ་བརྗོད་པའི་ཕྱིར་བཤད་པ། མདོ་སྡེ་གང་ལས་ཕྱི་རོལ་སྣང་ཡོད་མིན། །སེམས་ནི་སྣ་ཚོགས་སྣང་ངོ་ཞེས་གསུངས་པ། །དེའི་དགོངས་པ་ནི་འདི་ཡིན་ཏེ། གང་དག་གཟུགས་ལ་ཤིན་ཏུ་ཆགས་པའི་རྐྱེན་ཅན་གྱི་རྗེས་སུ་ཆགས་པ་དང་། ཁོང་ཁྲོ་བ་དང་ང་རྒྱལ་ལ་སོགས་པ་རྣམས་ཀྱིས་འཇུག་པར་རང་དབང་མེད་པར་བྱས་པར་འགྱུར་ཞིང་། དེ་ལ་མངོན་པར་ཞེན་པས་དེ་དག་སྡིག་པ་ཆེན་པོ་དང་སྦྱོར་ལ། ཚོགས་གཉིས་བསགས་པ་ལས་ཉམས་པར་འགྱུར་བ་དེ་དག་ལ། བཅོམ་ལྡན་འདས་ཀྱིས་གཟུགས་ཀྱི་རྐྱེན་ཅན་གྱི་ཉོན་མོངས་པ་བཟློག་པའི་ཕྱིར། ཆགས་ཅན་ལ་ཕྱི་རོལ་གྱི་ཡུལ་ལ་ཆགས་པ་འཇོམས་པའི་ཀེང་རུས་ལྟར། ཕྱི་རོལ་ཡོད་ཀྱང་མེད་པར་བསྟན་པ་ཡིན་པར་ཤེས་པར་བྱའོ། །དེ་ལྟར་གང་ལས་ཤེས་ཤེ་ན། མདོ་འདི་ནི་སྟོན་པས་དྲང་དོན་ཉིད་དུ་གསུངས་པས་ལུང་ལས་དྲང་དོན་དུ་འགྲུབ་ལ། འདི་ནི་དྲང་དོན་ཉིད་དུ་རིགས་པས་ཀྱང་འཐད་པ་སྟེ་འགྲུབ་པོ། ། ཟླ་བའི་ཞབས་ཀྱིས་མདོ་འདིའི་ཙམ་སྒྲས་ཕྱི་རོལ་མི་འགོག་ཅེས་མི་འཆད་ཀྱི། ཕྱི་རོལ་འགོག་ཀྱང་དྲང་དོན་ནོ་ཞེས་འགྲེལ་ལོ། །སློབ་དཔོན་ལེགས་ལྡན་གྱིས་མདོ་དེས་ཀྱང་སེམས་ལུས་ལོངས་སྤྱོད་དང་འདྲ་བ་སྟེ་དེའི་རྣམ་པ་གྲིབ་མ་ལྟ་བུས་ཁ་བསྒྱུར་བར་སྐྱེ་བ་ལ་འཆད་ཅིང་། ཕྱི་རོལ་ཡོད་མིན་ཞེས་པས་ཀྱང་བློས་རྣམ་མེད་དུ་མཐོང་བ་འགོག་པས་ན། ཙམ་སྒྲས་ཕྱི་རོལ་འགོག་པ་མིན་པར་བཞེད་དོ། །ལེགས་བཤད་སྙིང་པོར་རྐང་པ་དང་པོས་ཕྱི་རོལ་བདེན་མེད་དུ་བསྟན་པ་དང་། སེམས་ཙམ་གྱི་དོན་ནི་ས་བཅུ་པ་ལྟར་བྱེད་པ་པོ་གཞན་འགོག་པ་ལ་གསུངས་ཏེ་འདི་དང་ཅུང་མི་འདྲའོ།། གཉིས་པ་ནི། རྣམ་པ་དེ་ལྟའི་མདོ་སྡེ་གཞན་ཡང་ནི། །དྲང་དོན་ཉིད་དུ་ལུང་འདིས་གསལ་བར་བྱེད། །ཅེས་གསུངས། ཕྱི་རོལ་སྣང་བ་ཡོད་མིན་ཏེ། །ཞེས་སོགས་དྲང་དོན་ཡིན་པར་མ་ཟད། སྔར་བཤད་པ་རྣམ་པ་དེ་ལྟ་བུའི་མདོ་སྡེ་སེམས་ཙམ་པས་ངེས་དོན་དུ་ཁས་བླངས་པ་གཞན་རྣམས་ཀྱང་དྲང་དོན་ཉིད་དུ་འཆད་འགྱུར་གྱི་ལུང་འདིས་གསལ་བར་བྱེད་དོ། །དྲང་དོན་དུ་འགྲེལ་རྒྱུའི་མདོ་སྡེ་དེ་དག་གང་ཞེ་ན། དགོངས་འགྲེལ་ལས་ངོ་བོ་ཉིད་དང་པོ་གཉིས་ལ་རང་མཚན་གྱིས་ཡོད་མེད་ཀྱི་ཁྱད་པར་ཕྱེ་བ་དང་། མདོ་དེར་ཚོགས་དྲུག་ལས་ངོ་བོ་ཐ་དད་པའི་ཀུན་གཞི་རྣམ་ཤེས་ཡོད་པར་བསྟན་པ་དང་། མདོ་དེར་ཕྱི་རོལ་བཀག་པ་དང་། མཐར་ཐུག་ཐེག་པ་གསུམ་དུ་བཤད་པ་སྟེ། སྐབས་འདིར་དྲང་དོན་དུ་འགྲེལ་དགོས་པའི་མདོ་བཞིའོ། །རྣམ་བཤད་ལས། ལུགས་འདིས་སྔར་བཤད་པའི་དོན་ཚན་བཞི་ཀ་དྲང་དོན་དུ་འགྲེལ་གྱི། དེ་དག་གི་གསེབ་ནས་ཁ་ཅིག་དྲང་དོན་དང་ཁ་ཅིག་ངེས་དོན་དུ་འགྲེལ་པ་ལྟར་ནི་མི་མཛད་དོ། །ཞེས་ལེགས་ལྡན་དང་ཞི་འཚོ་ཡབ་སྲས་ཀྱིས་འགྲེལ་པ་ལྟར་མིན་པར་གསུངས་སོ། ། དེ་དག་གིས་མཐར་ཐུག་ཐེག་པ་གསུམ་དུ་བཤད་པ་ནི་མདོ་ཀུན་བཏུས་ལས་ཐེག་པ་གཅིག་ཏུ་བསྒྲུབ་པ་ལས་གོ་ནུས་པར་དགོངས་ནས་འཇུག་འགྲེལ་དུ་མ་བཤད་ལ། ལྷག་མ་གསུམ་ལས་ཕྱི་རོལ་བཀག་པ་དྲང་དོན་དུ་སྟོན་པའི་ལུང་ནི། ལང་གཤེགས་ལས། ཇི་ལྟར་ནད་པ་ན་བ་ལ། །སྨན་པས་སྨན་རྣམས་གཏོང་བ་ལྟར། །སངས་རྒྱས་དེ་བཞིན་སེམས་ཅན་ལ། །སེམས་ཙམ་དུ་ཡང་རབ་ཏུ་གསུངས། །ཞེས་པ་འདི་ཡིན་ལ། ཀུན་གཞི་རྣམ་ཤེས་གསུངས་པ་དྲང་དོན་དུ་སྟོན་པའི་ལུང་ནི། མདོ་གཞན་དུ་རྟག་བརྟན་གྱི་སྙིང་པོ་གསུངས་པ་དྲང་དོན་དུ་འགྲེལ་པའི་ལང་གཤེགས་ཀྱི་ལུང་དེ་ཡིན་ཏེ། མངས་སུ་དོགས་ནས་མ་དྲངས་པས་ལེགས་བཤད་སྙིང་པོར་བལྟ་བར་བྱའོ། །ངོ་བོ་ཉིད་དང་པོ་གཉིས་ལ་བདེན་པར་ཡོད་མེད་ཀྱི་ཁྱད་པར་ཕྱེ་བ་དྲང་དོན་དུ་སྟོན་པའི་ལུང་ནི། ལང་གཤེགས་ལས། བློ་གྲོས་ཆེན་པོ་སྟོང་པ་ཉིད་དང་མི་སྐྱེ་བ་དང་མི་གཉིས་པ་དང་རང་བཞིན་མེད་པའི་མཚན་ཉིད་སངས་རྒྱས་ཐམས་ཅད་ཀྱི་མདོ་སྡེའི་ནང་དུ་ཆུད་པ་འདི། ཞེས་པ་དེ་ཡིན་ནོ།། དགོངས་འགྲེལ་གྱི་ལུང་གསུམ་པོ་དེ་སྒྲ་ཇི་བཞིན་པ་མིན་པར་ལང་གཤེགས་ཀྱི་ལུང་གསུམ་གྱིས་རིམ་བཞིན་སྒྲུབ་ཚུལ་ནི། རེ་ཞིག་ཕྱི་རོལ་བཀག་པ་དེ་སྒྲ་ཇི་བཞིན་པ་མ་ཡིན་ཏེ། ནད་པ་སོ་སོ་ལ་སྨན་སྟེར་བ་ནི་སྨན་པའི་རང་དབང་གིས་མ་ཡིན་གྱི། ནད་པའི་ནད་ཀྱི་ཚུལ་དང་བསྟུན་དགོས་པ་བཞིན་དུ། སེམས་ཙམ་དུ་གསུངས་པ་ཡང་སྟོན་པའི་རང་ལུགས་ཀྱི་དབང་གིས་མིན་གྱི། གདུལ་བྱའི་བསམ་པའི་དབང་གིས་ཡིན་པར་ལང་གཤེགས་ལས་གསུངས་པའི་ཕྱིར་རོ། །ཀུན་གཞི་རྣམ་ཤེས་ཡོད་པར་གསུངས་པ་སྒྲ་ཇི་བཞིན་པ་མ་ཡིན་ཏེ། མདོ་གཞན་ལས་རྟག་བརྟན་གྱི་བདེ་གཤེགས་སྙིང་པོ་ཡོད་པར་གསུངས་པ་དེ་དགོངས་གཞི་དགོས་པ་དངོས་ལ་གནོད་བྱེད་གསུམ་གྱི་སྒོ་ནས་སྒྲ་ཇི་བཞིན་པ་མ་ཡིན་པར་ལང་གཤེགས་ལས་གསུངས་པའི་ཕྱིར། ཁྱབ་སྟེ། སྙིང་པོ་ཡོད་པར་གསུངས་པ་དྲང་དོན་དུ་བསྟན་པ་ཉིད་ཀྱིས་ཀུན་གཞི་ཡོད་པར་གསུངས་པ་ཡང་དྲང་དོན་དུ་འགྲུབ་པའི་ཕྱིར་ཏེ། དེ་འདྲ་བའི་སྙིང་པོ་དང་ཀུན་གཞི་གཉིས་དོན་གཅིག་ཡིན་པར་ལང་གཤེགས་དང་རྒྱན་སྟུག་པོ་བཀོད་པ་གཉིས་ཀར་གསུངས་པ་གང་ཞིག །དེ་གཉིས་དོན་གཅིག་པར་བཤད་པའི་དོན་ནི། མདོ་དེ་གཉིས་ཀྱི་སྒྲས་ཟིན་གྱི་དོན་གཉིས་གཅིག་ཏུ་བསྟན་པ་མིན་གྱི། གང་ལ་དགོངས་ནས་སྙིང་པོ་དང་ཀུན་གཞི་གསུངས་པའི་དགོངས་གཞིའི་དོན་གཉིས་གཅིག་ཏུ་བསྟན་པ་ཡིན་པའི་ཕྱིར། ཁྱབ་སྟེ། དེ་ལྟར་ན་མདོ་གཉིས་དགོངས་གཞི་གཅིག་ལ་དགོངས་ནས་སྒྲས་ཟིན་གྱི་བརྗོད་བྱ་མི་མཐུན་པ་གཉིས་བསྟན་པ་ཡིན་པས། གཅིག་དྲང་དོན་དུ་སྟོན་པའི་ལུང་གིས་གཅིག་ཤོས་ཀྱང་དྲང་དོན་དུ་འགྲུབ་པའི་ཕྱིར་རོ། ། མདོ་དེ་གཉིས་ཀྱི་དགོངས་གཞི་དོན་གཅིག་ཡིན་ཏེ། གཉིས་ཀ་རང་བཞིན་གྱིས་མེད་པའི་སྟོང་ཉིད་ལ་དགོངས་ནས་དེ་ལྟར་གསུངས་པའི་ཕྱིར་ཏེ། སྙིང་པོ་བསྟན་པ་ནི་སྟོང་ཉིད་མཚན་མེད་སྨོན་མེད་ལ་དགོངས་པར་ལང་གཤེགས་ལས་གསུངས་ཤིང་། ཀུན་གཞི་བསྟན་པ་ཡང་དེ་ལ་དགོངས་པར་འཇུག་འགྲེལ་ལས། དངོས་པོ་ཐམས་ཅད་ཀྱི་རང་བཞིན་གྱི་རྗེས་སུ་ཞུགས་པའི་ཕྱིར་སྟོང་པ་ཉིད་ཁོ་ན་ཀུན་གཞི་རྣམ་པར་ཤེས་པའི་སྒྲས་བསྟན་པར་རིག་པར་བྱའོ། །ཞེས་གསུངས་པའི་ཕྱིར་དང་། འཇུག་འགྲེལ་གྱི་ལུང་འདི་དང་རྟག་བརྟན་སོགས་ཀྱི་སྙིང་པོ་དྲང་དོན་དུ་བསྟན་པ་གཉིས་ལེགས་པར་བསྒྲིགས་ནས་ལུང་དེས་ཀུན་གཞི་དྲང་དོན་དུ་བསྟན་པ་རྟོགས་དགོས་པར་རྣམ་བཤད་ལས་གསུངས་པའི་ཕྱིར་རོ། །མཚན་ཉིད་གསུམ་ལ་བདེན་པར་ཡོད་མེད་ཕྱེ་བ་ཡང་སྒྲ་ཇི་བཞིན་པ་མ་ཡིན་ཏེ། རང་བཞིན་མེད་པ་མདོ་སྡེ་ཐམས་ཅད་ཀྱི་ནང་དུ་ཆུད་པར་ལང་གཤེགས་ལས་གསུངས་པའི་ཕྱིར་རོ། །དེའི་དོན་ནི་མདོ་སྡེ་གང་ཡིན་ཀྱང་རང་བཞིན་མེད་པར་གསུངས་པའམ། རང་བཞིན་མེད་པ་རྟོགས་པའི་ཐབས་སུ་གསུངས་པ་གང་རུང་ཡིན་དགོས་པའི་དོན་ཡིན་ནམ་དཔྱད་པར་བྱའོ། །རྣམ་བཤད་ལས། རྩ་བར། དྲང་དོན་ཉིད་དུ་ལུང་འདིས་གསལ་བར་བྱེད། །ཅེས་པའི་ལུང་ལ་གསུམ་ལས། ཞེས་སོགས་སྔར་ལྟར་བཤད་པ་ལྟར་གསུངས་ལ། ལེགས་བཤད་སྙིང་པོར། ལུང་འདིས་ཞེས་པ་ལ་གཉིས་གསུངས་པའི་གཅིག་ནི་སྐབས་འདིར་ལང་གཤེགས་ལས་སྙིང་པོ་དྲང་དོན་དང་། རང་བཞིན་མེད་པ་མདོ་སྡེ་ཐམས་ཅད་ཀྱི་ནང་དུ་ཆུད་པར་བསྟན་པ་དྲངས་པའོ། །ཞེས་ལུང་ཐ་མ་གཉིས་ལས་མ་གསུངས་པ་ནི་ཅུང་མི་འདྲ་བར་སྣང་ཡང་། འཇུག་འགྲེལ་ལས་སྐབས་འདིར་ལུང་གསུམ་ག་དྲངས་པས་རྣམ་བཤད་ལྟར་འདོད་དགོས་ལ། ལེགས་བཤད་སྙིང་པོའི་དགོངས་པ་ནི། ཇི་ལྟར་ནད་པ་ན་བ་ལ།། ཞེས་པ་ནི། ལང་གཤེགས་ལས། ཕྱི་རོལ་སྣང་བ་ཡོད་མིན་ཏེ། །ཞེས་སོགས་དྲང་དོན་ཡིན་པའི་ཤེས་བྱེད་དང་། འདི་ནི་སྟོན་པས་དྲང་དོན་ཉིད་གསུངས་ཤིང་། །ཞེས་པའི་དངོས་བསྟན་གྱི་ལུང་ཡིན་པས། སྐབས་འདིའི་དགོངས་འགྲེལ་ལས་འབྱུང་བའི་མདོ་ཚན་བཞི་དྲང་དོན་དུ་འགྲེལ་བྱེད་ཀྱི་ལུང་དུ་མ་བགྲང་བ་ཙམ་ཡིན་ཀྱང་། འཇུག་འགྲེལ་དུ་ལུང་འདི་གོང་དུ་མ་དྲངས་པར་སྐབས་འདིར་དྲངས་པ་ནི། ལང་གཤེགས་ལས་ཕྱི་རོལ་མེད་པར་གསུངས་པ་དང་། དགོངས་འགྲེལ་ལས་ཕྱི་རོལ་མེད་པར་གསུངས་པ་གཉིས་ཀ་ཕྱོགས་གཅིག་ཏུ་ལུང་འདི་དྲང་དོན་དུ་སྒྲུབ་པའི་ཆེད་ཡིན་པས་མི་འགལ་ལོ། །དེ་དག་ལ་ཁ་ཅིག་ན་རེ། དགོངས་འགྲེལ་ལས། ཐེག་པ་གསུམ་དུ་བསྟན་པ་དེ་སྐབས་འདིར་དྲང་དོན་དུ་འགྲེལ་བར་ཐལ། དེ་ཉིད་སྐབས་འདིར་དྲང་དོན་དུ་འགྲེལ་དགོས་པའི་མདོ་ཡིན་པའི་ཕྱིར་ན་མ་ཁྱབ། རྟགས་གྲུབ་སྟེ། སྐབས་འདིར་དྲང་དོན་དུ་འགྲེལ་དགོས་པའི་མདོ་ཚན་བཞི་པོ་གང་རུང་ཡིན་པའི་ཕྱིར། འདོད་མི་ནུས་ཏེ། སྐབས་འདིར་དྲང་དོན་དུ་འགྲེལ་དགོས་པའི་མདོ་ཡིན་ཀྱང་། མདོ་ཀུན་བཏུས་སུ་ཐེག་པ་གཅིག་ཏུ་གསུངས་པ་དང་། གང་ཕྱིར་འདི་ནི་དེ་ཉིད་ཤེས་ལས་དྲི་མ་མཐའ་དག་སེལ་བ་ནི། །ཞེས་པ་ནས། སྦྱར་བར་མཛད་ཅིང་རྣམ་པར་དབེན་ལ་བློ་སྦྱངས་རྣམས་ལ་ལོགས་སུ་གསུངས། །ཞེས་པའི་སྐབས་སུ་ཐེག་པ་གསུམ་བསྟན་པ་དགོངས་པ་ཅན་དུ་བཤད་པ་ལས་མངོན་པར་གོ་བར་ནུས་པས་ན་སྐབས་འདིར་མ་བཤད་པའི་ཕྱིར་རོ། ། ཡང་ཁ་ཅིག་ན་རེ། སྐབས་འདིར་དྲང་དོན་དུ་འགྲེལ་དགོས་པའི་མདོ་བཞིར་བཤད་པ་མི་འཐད་པར་ཐལ། སྟོང་ཐུན་ལས་སྐབས་འདིར་དྲང་དོན་དུ་སྒྲུབ་དགོས་པའི་མདོ་ལྔ་དང་། དྲང་དོན་དུ་སྒྲུབ་བྱེད་ཀྱི་ལུང་བཞིར་བཤད་པའི་ཕྱིར་ན་མ་ཁྱབ། འདོད་མི་ནུས་ཏེ། རྣམ་བཤད་དང་ལེགས་བཤད་སྙིང་པོ་གཉིས་ཀར་སྐབས་འདིར་དྲང་དོན་དུ་འགྲེལ་དགོས་པའི་མདོ་བཞིར་གསུངས་ཀྱི། བཞི་ལས་ལྷག་མ་གསུངས་པའི་ཕྱིར་ཏེ། རྣམ་བཤད་ལས། རྣམ་པ་དེ་ལྟ་བུའི་མདོ་སྡེ་དེ་ཡང་གང་ཡིན་ཞེ་ན། ཞེས་པ་ནས། འདིར་དྲང་དོན་དུ་འགྲེལ་དགོས་པ་བཞི་ཡོད་དོ། །ཞེས་གསུངས་པའི་ཕྱིར་དང་། ལེགས་བཤད་སྙིང་པོ་ལས་ཀྱང་དེ་ལྟར་གསུངས་པའི་ཕྱིར་རོ། །འོ་ན་སྟོང་ཐུན་ལས་སྔར་བཤད་པའི་མདོ་བཞིའི་སྟེང་དུ་སྙིང་པོ་བསྟན་པའི་མདོ་བསྣན་ཏེ་ལྔར་བཤད་པའི་དགོངས་པ་གང་ཡིན་ཞེ་ན། སྙིང་པོ་བསྟན་པའི་མདོ་དེ་སྐབས་འདིར་དྲང་དོན་དུ་སྒྲུབ་རྒྱུའི་མདོ་དང་སྒྲུབ་བྱེད་ཀྱི་ལུང་གང་ཡང་མ་ཡིན་ཀྱང་། འཇུག་འགྲེལ་དུ་སྙིང་པོ་བསྟན་པའི་མདོ་དྲང་དོན་དུ་འགྲེལ་བའི་ལང་གཤེགས་ཀྱི་ལུང་དེ་ཀུན་གཞི་དྲང་དོན་ཡིན་པའི་ཤེས་བྱེད་དུ་དྲངས་པ་ཙམ་ལ་དགོངས་སམ་སྙམ་མོ། ། ལུང་འདིས་གསལ་བར་བྱེད། ཅེས་པའི་ལུང་ཡང་གསུམ་ལས་ལྷག་མེད་ཀྱང་། སྟོང་ཐུན་དུ་བཞིར་བཤད་པ་ནི་ཐེག་པ་གསུམ་དྲང་དོན་དུ་སྟོན་པའི་ལུང་མདོ་ཀུན་བཏུས་སུ་དྲངས་པ་ལ་དགོངས་སོ། །བྱས་པ་ལ་ཁོ་ན་རེ། ཁྱོད་ཀྱི་བཤད་ཚུལ་འདི་མི་འཐད་པར་ཐལ། སྐབས་འདིར་དྲང་དོན་དུ་འགྲེལ་རྒྱུའི་མདོ་ལྔ་ཡོད་པར་དབུ་མའི་ཡིག་ཆ་དང་གྲུབ་མཐའ་རྩ་བ་དང་འགྲེལ་པ་གཉིས་ཀར་བཤད་པའི་ཕྱིར་ན་ཡང་མ་ཁྱབ་སྟེ། དེ་དག་ཐམས་ཅད་སྟོང་ཐུན་གྱི་སྒྲས་ཟིན་ལྟར་བཀོད་པ་ཙམ་ཡིན་པའི་ཕྱིར་རོ། ། གཞན་ཡང་། སྙིང་པོ་བསྟན་པའི་མདོ་དེ་སྐབས་འདིར་དྲང་དོན་དུ་འགྲེལ་རྒྱུའི་མདོ་མ་ཡིན་ཏེ། མདོ་དེ་སེམས་ཙམ་པས་ངེས་དོན་དུ་ཁས་མ་བླངས་པའི་ཕྱིར། ཁྱབ་སྟེ། སྐབས་འདིར་དྲང་དོན་དུ་འགྲེལ་རྒྱུའི་མདོ་ཡིན་ན་སེམས་ཙམ་པས་ངེས་དོན་དུ་ཁས་བླངས་པས་ཁྱབ་པའི་ཕྱིར་ཏེ། རྣམ་བཤད་ལས། རྣམ་པ་དེ་ལྟ་བུའི་མདོ་སྡེ་ནི་དྲངས་མ་ཐག་པའི་ལང་གཤེགས་ཀྱི་ལུང་ཚན་པ་གཉིས་མིན་ཏེ། དེ་གཉིས་ཀ་རྣམ་རིག་པས་ངེས་དོན་དུ་ཁས་མ་བླངས་པའི་ཕྱིར་དང་། སྔར་འགྲེལ་བར་དགོངས་འགྲེལ་ལ་གསལ་པོར་བཤད་པའི་ཕྱིར་རོ། །ཞེས་དང་། ལེགས་བཤད་སྙིང་པོ་ལས། རྣམ་པ་དེ་ལྟ་བུའི་མདོ་ནི་སྔར་དགོངས་འགྲེལ་ལ་བཤད་པ་ལྟར་ཡིན་གྱི། སྙིང་པོ་དྲང་དོན་དུ་སྟོན་པའི་མདོ་ལ་རྣམ་རིག་པས་ངེས་དོན་དུ་འདོད་པར་སྟོན་པ་མིན་ཏེ། དེ་ལ་ནི་གཉིས་ཀ་ལ་རྩོད་པ་མེད་དོ། །ཞེས་གསུངས་པའི་ཕྱིར་རོ། ། དེ་ལ་ཁ་ཅིག་ན་རེ། སྙིང་པོ་དྲང་དོན་དུ་སྟོན་པའི་ལང་གཤེགས་ཀྱི་ལུང་དེ་སེམས་ཙམ་པས་སྒྲ་ཇི་བཞིན་པར་མི་འདོད་པར་ཐལ། རྣམ་བཤད་དང་ལེགས་བཤད་སྙིང་པོའི་ལུང་དྲངས་མ་ཐག་པ་དེའི་ཕྱིར། འདོད་མི་ནུས་ཏེ། དེས་སྙིང་པོ་དྲང་དོན་དུ་སྟོན་པའི་ལང་གཤེགས་ཀྱི་ལུང་དེ་སྒྲ་ཇི་བཞིན་པར་འདོད་པའི་ཕྱིར་ཏེ། དེས་སྙིང་པོ་སྟོན་པའི་མདོ་སྒྲ་ཇི་བཞིན་པ་མ་ཡིན་པར་འདོད་པའི་ཕྱིར་ན་མ་ཁྱབ་སྙམ་སྟེ། སེམས་ཙམ་པས་སྙིང་པོ་སྟོན་པའི་མདོ་དང་དེ་དྲང་དོན་དུ་སྟོན་པའི་ལང་གཤེགས་ཀྱི་ལུང་གཉིས་ཀ་སྒྲ་ཇི་བཞིན་པ་མ་ཡིན་པར་འདོད་པའི་ཕྱིར་ཏེ། དེས་སྙིང་པོ་སྟོན་པའི་མདོ་སྒྲ་ཇི་བཞིན་པ་མ་ཡིན་པར་འདོད་པ་གང་ཞིག །མདོ་དེ་དྲང་དོན་དུ་སྟོན་པའི་ལང་གཤེགས་ཀྱི་ལུང་ཡང་སྒྲ་ཇི་བཞིན་པ་མ་ཡིན་པར་འདོད་པའི་ཕྱིར། དང་པོ་སླ། གཉིས་པ་གྲུབ་སྟེ། ལུང་དེས་མདོ་གཞན་དུ་ཆོས་ཀྱི་བདག་མེད་ལ་དགོངས་ནས་རྟག་བརྟན་གྱི་སྙིང་པོ་སྟོན་པར་གསུངས་པ་གང་ཞིག །སེམས་ཙམ་པས་དེ་ལྟར་མི་འདོད་པའི་ཕྱིར་ཏེ། སེམས་ཙམ་པས་ཀུན་གཞི་རྣམ་ཤེས་ལ་དགོངས་ནས་སྙིང་པོ་སྟོན་པར་འདོད་དགོས་པའི་ཕྱིར་ཏེ། རྒྱན་སྟུག་པོ་བཀོད་པ་ལས། ས་རྣམས་སྣ་ཚོགས་ཀུན་གཞི་སྟེ། །བདེ་གཤེགས་སྙིང་པོ་དགེ་བའང་ཏེ། །ཞེས་སོགས་དང་། ལང་གཤེགས་ལས། དེ་བཞིན་གཤེགས་པའི་སྙིང་པོ་ཀུན་གཞི་རྣམ་པར་ཤེས་པར་བསྒྲགས་པ་རྣམ་པར་ཤེས་པ་བདུན་དང་བཅས་པ། ཞེས་པའི་དོན་སེམས་ཙམ་པས་འཆད་ཚུལ་ཡོད་པའི་ཕྱིར་རོ། ། བྱས་པ་ལ་ཁོ་ན་རེ། འོ་ན་སྙིང་པོ་དྲང་དོན་དུ་སྟོན་པའི་མདོ་དེ་ཐལ་འགྱུར་བ་དང་སེམས་ཙམ་པ་གཉིས་ཀས་སྒྲ་ཇི་བཞིན་པ་མ་ཡིན་པར་འདོད་པར་ཐལ། ལེགས་བཤད་སྙིང་པོ་ལས། དེ་ལ་ནི་གཉིས་ཀ་ལ་རྩོད་པ་མེད་དོ། །ཞེས་གསུངས་པའི་ཕྱིར་ན་མ་ཁྱབ་སྟེ། སྙིང་པོ་དྲང་དོན་དུ་སྟོན་པའི་མདོ་དེ་སེམས་ཙམ་པས་ངེས་དོན་དང་ཐལ་འགྱུར་བས་སྐབས་འདིར་དྲང་དོན་དུ་འགྲེལ་རྒྱུའི་མདོར་བཞེད་པའི་དབང་གིས་རྩོད་པ་མེད་པའི་དོན་ཡིན་པའི་ཕྱིར་ཏེ། མདོ་དེ་སེམས་ཙམ་པས་སྒྲ་ཇི་བཞིན་མ་ཡིན་པ་དང་། ཐལ་འགྱུར་བས་སྒྲ་ཇི་བཞིན་པར་བཞེད་པའི་ཕྱིར་རོ། ། དེ་ལ་ཁ་ཅིག་ན་རེ། ཁྱོད་ཀྱི་བཤད་ཚུལ་དེ་དག་མི་འཐད་པར་ཐལ། གོང་དུ་དྲངས་པའི་རྣམ་བཤད་ཀྱི་ལུང་དོན་ནི། རང་བཞིན་མེད་པ་མདོ་སྡེ་ཐམས་ཅད་ཀྱི་ནང་དུ་ཆུད་པར་བསྟན་པ་དང་། སྙིང་པོ་བསྟན་པ་གཉིས་ཀ་རྣམ་རིག་པས་ངེས་དོན་དུ་ཁས་མ་བླངས་པའི་དོན་ཡིན་ལ། ལེགས་བཤད་སྙིང་པོའི་ལུང་དོན་ནི། ལང་གཤེགས་ཀྱི་ལུང་གིས་དྲང་དོན་དུ་འགྲེལ་རྒྱུའི་མདོ་དེ་སེམས་ཙམ་པས་ངེས་དོན་དུ་མི་འདོད་པ་ལ་དགོངས་པ་ཡིན་ཞིང་། མདོ་དེ་དབུ་སེམས་གཉིས་ཀས་སྒྲ་ཇི་བཞིན་པ་མིན་པར་བཞེད་པས་གཉིས་ཀ་ལ་རྩོད་པ་མེད་པར་གསུངས་པའི་ཕྱིར་ཟེར་ན། བཤད་ཚུལ་འདི་ནི་རྗེའི་གསུང་དང་མི་མཐུན་པའི་དཀྱོགས་བཤད་ལྟ་བུར་སྣང་སྟེ། སྙིང་པོ་བསྟན་པ་དེ་ལང་གཤེགས་ཀྱི་ལུང་མ་ཡིན་པའི་ཕྱིར་དང་། སྙིང་པོ་དྲང་དོན་དུ་སྟོན་པའི་མདོ་ཞེས་གསུངས་པའི་དོན་སྙིང་པོ་སྟོན་པའི་མདོ་ལ་བྱེད་པའི་ཕྱིར་རོ། །འོན་ཀྱང་དེའི་སྐོར་ལ་རྗེ་བདག་ཉིད་ཆེན་པོའི་ནང་གི་ཐུགས་སྲས་གཅིག་བུ་མཁས་གྲུབ་ཐམས་ཅད་མཁྱེན་པ་དང་། བཀའ་དང་བསྟན་བཅོས་འགྱུར་རོ་ཅོག་གི་ཚིག་དོན་མཐའ་དག་ཐུགས་སུ་ཆུད་པའི་ཀུན་མཁྱེན་འཇམ་དབྱངས་བཞད་པའི་རྡོ་རྗེ་གཉིས་ཀྱིས་ཀྱང་རྗེའི་གསུང་དང་མཐུན་པར་མ་བཤད་པ་ལྟ་བུར་སྣང་བས། ཞིབ་ཏུ་དཔྱད་པར་བྱ་བའི་གནས་ཡིན་པས་བློ་ལྡན་རྣམས་ལ་རྣམ་པར་དཔྱོད་པའི་སྒོ་ཙམ་ཞིག་བསྟན་པ་ཡིན་ནོ། ། གཉིས་པ་ནི། ཤེས་བྱ་མེད་ན་ཤེས་པ་གསལ་བ་ནི། ཞེས་པ་ནས། དང་པོར་ཤེས་བྱ་དགག་པ་མཛད་པ་ཡིན། །ཞེས་ཚིགས་བཅད་གཅིག་བྱུང་། ཟབ་མོའི་དོན་རྫོགས་པ་ཐོག་མ་ནས་རྟོགས་མི་ནུས་པའི་གདུལ་བྱ་རྣམས་སངས་རྒྱས་རྣམས་ཀྱིས་རིམ་གྱིས་རང་བཞིན་མེད་པ་རྟོགས་པ་ལ་འཛུད་པར་མཛད་དོ། །དེ་འདྲ་བ་ལ་སྔོན་དུ་ཤེས་བྱ་ཕྱི་རོལ་མེད་པ་བསྟན་ན་ཤེས་པ་རང་བཞིན་གྱིས་གྲུབ་པ་བསལ་བ་ནི་བདེ་བླག་ཏུ་རྙེད་ཅེས་སངས་རྒྱས་རྣམས་ཀྱིས་གསུངས་སོ། །ཤེས་བྱ་མེད་ན་སྟེ་ཕྱི་རོལ་གྱི་བདག་མེད་པར་རིག་པ་རྣམས་ཤེས་པ་བཀག་པ་སྟེ་དེའི་བདག་མེད་པ་བདེ་བླག་ཏུ་འགྲུབ་པས་ན། སངས་རྒྱས་རྣམས་ཀྱིས་དང་པོར་ཤེས་བྱ་ཕྱི་རོལ་དགག་པར་མཛད་པ་ཁོ་ན་གསུངས་པ་ཡིན་ནོ། ། གཉིས་པ་ནི། དེ་ལྟར་ལུང་གི་ལོ་རྒྱུས་ཤེས་བྱས་ཏེ། །ཞེས་པ་ནས། སྟོང་ཉིད་དོན་ཅན་ངེས་དོན་ཤེས་པར་གྱིས། །ཞེས་ཚིགས་བཅད་གཅིག་བྱུང་། མདོའི་དྲང་ངེས་ཀྱི་དོན་རྟོགས་པའི་ཐབས་བཤད་པ། སྔར་བཤད་པ་དེ་ལྟར་ལུང་གི་དྲང་ངེས་ཀྱི་ལོ་རྒྱུས་ཏེ་རྣམ་གཞག་ཤེས་པར་བྱས་ཏེ། མདོ་སྡེ་གང་དག་དེ་ཁོ་ན་ཉིད་ཀྱི་དོན་མ་ཡིན་པ་བཤད་པའི་དོན་ཅན་ཏེ་བརྗོད་བྱ་ཅན། སྐྱེ་བ་མེད་པ་ལ་སོགས་པས་ཁྱད་པར་དུ་བྱས་པའི་རྟེན་འབྱུང་དངོས་སུ་གསལ་བར་མི་བྱེད་པའི་དྲང་དོན་གསུངས་པའང་དྲང་དོན་དུ་རྟོགས་པར་བྱས་ནས། དྲང་བར་བྱ་ཞིང་སྟེ་རང་བཞིན་མེད་པ་རྟོགས་པ་ལ་འཇུག་པའི་རྒྱུར་འགྱུར་བར་བཤད་པར་བྱ་ཞིང་། མདོ་གང་ལས་གང་ཟག་དང་ཆོས་རང་བཞིན་གྱིས་སྟོང་པ་ཉིད་ཀྱི་དོན་ཅན་ཏེ་དངོས་སུ་བརྗོད་པར་བྱེད་པ་ཅན་དེ་ངེས་པའི་དོན་དུ་ཤེས་པར་གྱིས་ཤིག །ཅེས་པའོ། །༈ བདག་གཞན་གཉིས་ཀ་ལས་སྐྱེ་བ་དགག་པ། གསུམ་པ་ནི། གཉིས་ལས་སྐྱེ་བའང་རིགས་པའི་ངོ་བོ་མ་ཡིན་གང་གི་ཕྱིར། །ཞེས་པ་ནས། གང་ཕྱིར་རེ་རེ་ལས་ནི་སྐྱེ་བ་འགྲུབ་པ་ཡོད་མ་ཡིན། །ཞེས་ཚིགས་བཅད་གཅིག་བྱུང་། གཅེར་བུ་བ་རྣམས་ན་རེ། རྫ་བུམ་ནི་འཇིམ་པའི་བདག་ཉིད་དུ་ཡོད་པ་ཁོ་ན་སྐྱེ་བའི་ཕྱིར་བདག་ལས་སྐྱེ་ལ། རྫ་མཁན་གྱི་བྱ་བ་ལ་སོགས་པ་ལས་སྐྱེ་བའི་ཕྱིར་གཞན་ལས་ཀྱང་སྐྱེའོ། །དེ་བཞིན་དུ་བྱམས་པ་ཚེ་རབས་སྔ་མར་སྲོག་གི་བདག་ཉིད་དུ་ཡོད་པ་ཁོ་ན་ལས་སྐྱེ་བའི་ཕྱིར་བདག་ལས་སྐྱེ་ལ། རང་གི་ཕ་མ་སོགས་ལས་སྐྱེ་བའི་ཕྱིར་གཞན་ལས་ཀྱང་སྐྱེའོ། ། དེའི་ཕྱིར་བདག་གཞན་རེ་རེ་ཁོ་ན་ལས་སྐྱེ་བར་ཁས་མི་ལེན་པས་གོང་དུ་བཤད་པའི་རིགས་པས་ཁོ་བོ་ཅག་ལ་མི་གནོད་དོ་ཞེ་ན། རེ་རེ་བ་ལས་སྐྱེ་བ་མི་རིགས་པར་མ་ཟད་རང་གཞན་གཉིས་ཀ་ཚོགས་པ་ལས་སྐྱེ་བའང་རིགས་པའི་ངོ་བོ་མ་ཡིན་ཏེ། གང་གི་ཕྱིར་སྔར་བཤད་ཟིན་པའི་ཉེས་པ་དེ་དག་གཉིས་ཆར་ལས་སྐྱེ་བའི་ཕྱོགས་ལ་ཡང་ཐོག་ཏུ་འབབ་པ་ཉིད་ཡིན་པའི་ཕྱིར་རོ། །བདག་གཞན་གཉིས་ཀ་ལས་སྐྱེ་བ་འདི་ནི་འཇིག་རྟེན་ལས་ཀྱང་ཡོད་པ་མིན་ལ། དེ་ཉིད་དོན་དམ་དུ་ཡང་འདོད་པ་མིན་ཏེ། གང་གི་ཕྱིར་བདག་གཞན་རེ་རེ་ལས་ནི་སྐྱེ་བ་འགྲུབ་པ་ཡོད་པ་མ་ཡིན་པ་དེའི་ཕྱིར་རོ། །༈ རྒྱུ་མེད་ལས་སྐྱེ་བ་དགག་པ། བཞི་པ་ནི། གལ་ཏེ་རྒྱུ་མེད་ཁོ་ནར་སྐྱེ་བར་ལྟ་ཞིག་འགྱུར་ན་ནི། །ཞེས་པ་ནས། མ་བཤད་འབྱུང་བ་འདི་དག་ལྟ་ཞིག་ཡོད་པ་མ་ཡིན་ནོ། །ཞེས་ཚིགས་བཅད་ལྔ་བྱུང་། འདིར་རྒྱང་ཕན་པ་ན་རེ། གལ་ཏེ་སྐྱེ་བ་རྒྱུ་ལས་ཡིན་ན་སྐྱོན་དེ་དག་ཏུ་འགྱུར་གྱི། བདག་གིས་རྒྱུ་ལས་སྐྱེ་བར་ཁས་མ་བླངས་པས་སྔར་བཤད་པའི་ཉེས་པ་མེད་དེ། འདི་ལྟར་པད་མའི་ཆུ་བ་དང་འདབ་མ་རྣམས་ཀྱི་རྩུབ་པ་དང་འཇམ་པ་དང་། འདབ་མ་དང་ཟེའུ་འབྲུ་དང་ལྟེ་བ་རྣམས་ཀྱི་ཁ་དོག་དང་དབྱིབས་སྣ་ཚོགས་པ་དག་འགའ་ཞིག་གིས་བྱེད་པར་མ་མཐོང་ལ། དེ་བཞིན་དུ་ནང་ལ་ཡང་རྨ་བྱ་དང་བྱ་ཏཱི་ཏི་རི་ལ་སོགས་པ་དག་འགའ་ཞིག་གིས་བཟུང་ནས་ཁ་དོག་དང་དབྱིབས་ལ་སོགས་པ་འགོད་པར་མ་དམིགས་སོ། །དེའི་ཕྱིར་དངོས་པོ་རྣམས་ཀྱི་སྐྱེ་བ་ནི་ངོ་བོ་ཉིད་ལས་བྱུང་བ་ཁོ་ནའོ་ཞེས་སྨྲའོ། །འདི་ལ་བཤད་པར་བྱ་སྟེ། གལ་ཏེ་དངོས་པོ་རྣམས་རྒྱུ་མེད་པ་ཁོ་ནར་སྐྱེ་བར་ལྟ་ཞིག་འགྱུར་ན་ནི། དེའི་ཚེ་དངོས་པོ་མཐའ་དག་རྟག་ཏུ་སྐྱེ་བ་དང་རང་གི་རྒྱུ་མིན་པ་ཐམས་ཅད་ལས་ཀྱང་སྐྱེ་བར་འགྱུར་ཏེ། དུས་ཚིགས་ལ་མི་ལྟོས་པའི་ཕྱིར་དང་། ཐམས་ཅད་ཀྱང་རྒྱུ་མིན་པར་འདྲ་བའི་ཕྱིར་རོ། །དེ་བཞིན་དུ་བྱ་རོག་ལ་ཡང་རྨ་བྱའི་མདོངས་ཡོད་པ་དང་། རྨ་བྱ་ལ་ཡང་མངལ་གྱི་གནས་སྐབས་ནའང་ནེ་ཙོའི་སྒྲོ་ཡོད་པར་འགྱུར་ཏེ། དེ་དག་རྒྱུ་ལ་མི་ལྟོས་པའི་ཕྱིར་རོ། །དེ་ལྟར་རིགས་པ་དང་འགལ་བ་བརྗོད་ནས་མཐོང་བ་དང་འགལ་བ་བརྗོད་པ། སྟོན་ཐོག་ལ་སོགས་པའི་འབྲས་བུ་འབྱུང་བའི་ཆེད་དུ་འཇིག་རྟེན་པ་འདི་ཡིས་ས་བོན་ལ་སོགས་པ་དཀའ་བ་རྒྱ་ཕྲག་དག་གི་སྒོ་ནས་སྡུད་པ་སྟེ་སོག་པར་བྱེད་པར་ཡང་མི་འགྱུར་བ་ཞིག་ན་བྱེད་པ་ཡང་ཡིན་པའི་ཕྱིར་སྐྱེ་བ་ངོ་བོ་ཉིད་ལས་བྱུང་བ་མ་ཡིན་ནོ། །སྐྱོན་གཞན་ཡང་གལ་ཏེ་འགྲོ་བ་རྒྱུ་ཡིས་སྟོང་པ་སྟེ་རྒྱུ་མེད་པར་འབྱུང་བར་འགྱུར་ན་འགྲོ་བ་འདི་དག་ནམ་མཁའི་ཨུསྒྲཎ་ལའི་དྲི་དང་མདོག་ཇི་བཞིན་དུ་བཟུང་དུ་མེད་པ་ཉིད་དུ་འགྱུར་བ་ཡིན་ན་ཤིན་ཏུ་ཆེས་བཀྲ་བའི་འཇིག་རྟེན་འཛིན་པའང་ཡིན་པ་དེའི་ཕྱིར། རང་གི་བློ་སྔོན་པོའི་རྣམ་པ་ཅན་ནི་སྔོན་པོ་ལས་སྐྱེ་བ་དེ་བཞིན་དུ་འཇིག་རྟེན་མཐའ་དག་རང་གི་རྒྱུ་ཁོ་ན་ལས་སྐྱེ་བ་ཡིན་པར་ཤེས་པར་གྱིས་ཤིག །རྒྱང་ཕན་པ་ཁྱོད་ཀྱིས་གང་ཞིག་ཡོངས་སུ་སྨིན་པའི་ཁྱད་པར་ལས་ཕྱི་ནང་གི་དངོས་པོ་རྣམས་སྐྱེ་བར་འདོད་པའི་ས་ལ་སོགས་པའི་འབྱུང་བ་བཞི་པོ་དེ་དག་ཁྱོད་ཀྱི་གཞུང་ལས་བཤད་པའི་བདག་ཉིད་གང་ཞིག་གིས་ནི་ཁྱོད་ཀྱི་བློའི་ཡུལ་དུ་འགྱུར་བ་དེ་ལྟར་དེའི་བདག་ཉིད་ཅན་དུ་ནི་ཡོད་པ་མ་ཡིན་ན། ཤིན་ཏུ་རགས་པའི་དོན་གང་ལ་ཡིད་ཀྱི་མུན་པ་འཐུག་པོ་འདི་ཉིད་དུ་ཡོད་པ་དེས་ནི། ཇི་ལྟར་ན་ཤིན་ཏུ་ཕྲ་བའི་འཇིག་རྟེན་ཕ་རོལ་ཡོད་པ་དང་མེད་པ་གང་ཡང་དག་པར་རྟོགས་པར་འགྱུར་ཏེ་རྟོགས་པ་མེད་དོ། །སྐྱོན་གཞན་ཡང་འཇིག་རྟེན་ཕ་རོལ་འགོག་པར་བྱེད་པའི་དུས་སུ་བདག་ཉིད་དེ་རྒྱང་ཕན་ནི་ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བར་རྟོགས་པར་བྱ་སྟེ། འཇིག་རྟེན་ཕ་རོལ་ལ་སྐུར་བ་འདེབས་པ་དེའི་ལྟ་བའི་རྣམ་པའི་རྟེན་ཏེ་དེ་གནས་པའི་རྒྱུར་མཚུངས་པ་སྟེ་འདྲ་བའི་ལུས་ཀྱི་ཁོག་པ་དང་ལྡན་པ་ཉིད་ཡིན་པའི་ཕྱིར། དཔེར་ན་གང་གི་ཚེ་འབྱུང་བའི་བདག་ཉིད་བདེན་པར་ཡོད་པ་ཉིད་ཁས་ལེན་པ་དེའི་ཚེ་བཞིན་ནོ། །འབྱུང་བ་རང་བཞིན་གྱིས་མ་སྐྱེས་པ་དེ་ཉིད་བསྒྲུབ་པར་བྱ་དགོས་སོ་ཞེ་ན། འབྱུང་བ་དེ་དག་ཇི་ལྟར་རང་བཞིན་གྱིས་ཡོད་པ་མིན་པ་དེ་ལྟར་སྔར་བཤད་ཟིན་ཏེ། གང་གི་ཕྱིར་ན་གོང་དུ་རང་དང་གཞན་ལས་དང་། གཉིས་ཀ་ལས་སྐྱེ་བ་དང་། རྒྱུ་མེད་དུ་སྐྱེ་བ་འགོག་པར་བྱེད་པ་ན་འབྱུང་བ་རང་བཞིན་གྱིས་སྐྱེ་བ་ཡང་བདག་གིས་ཐུན་མོང་དུ་ནི་སྟེ་སྤྱིར་བཀག་ཟིན་པ་དེའི་ཕྱིར། འབྱུང་བ་འདི་དག་ལྟ་ཞིག་སྟེ་གང་ཡང་སྔར་སྤྱིའི་ཚུལ་གྱིས་བཀག་པས་མ་བཤད་པ་ཡོད་པ་མ་ཡིན་པས་དཔེ་གྲུབ་པོ། །དེ་བཞིན་དུ་ཐམས་ཅད་མཁྱེན་པ་ལ་སྐུར་བ་འདེབས་པ་དང་དེ་ལས་གཞན་པའི་རང་བཞིན་གྱི་དངོས་པོར་སྨྲ་བ་རྣམས་ཀྱི་གྲུབ་པའི་མཐའ་འགོག་པ་ན་ཡང་རྟོགས་པ་ཕྱིན་ཅི་ལོག་པ་སྦྱར་བར་བྱ་སྟེ། དཔེར་ན། རྫོགས་པའི་སངས་རྒྱས་འགོག་པར་བྱེད་པའི་དུས་སུ་བདག་ཉིད་ནི། །ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བར་རྟོགས་བྱ་སྟེ། །ཞེས་སོགས་དང་། གཞན་ལ་ཡང་སྦྱར་བར་བྱ་སྟེ། ཡོད་མེད་ཀྱི་མཐར་ལྟ་བ་ཐམས་ཅད་དགག་པར་འདོད་པའི་ཕྱིར་རོ། །ཅི་སྟེ་ཁྱོད་ལ་ཡང་ཐལ་བར་འགྱུར་བ་འདི་མཚུངས་སོ་སྙམ་ན་དེ་ཡང་ཡོད་པ་མ་ཡིན་ཏེ། ཁོ་བོ་ཅག་ཕྱིན་ཅི་ལོག་པར་སྒྲུབ་པ་ལ་དཔེ་མེད་པའི་ཕྱིར་རོ། །འཇིག་རྟེན་གཞན་གཏོགས་ཡོད་པ་ཉིད་དུ་རྟོགས་པའི་དུས་སུ་བདག །ཤེས་བྱ་རང་བཞིན་དམ་པའི་དོན་ནི་ལྟ་བར་རྟོགས་བྱ་སྟེ། །བདག་གི་ལྟ་བའི་རྣམ་པའི་རྟེན་མཚུངས་ལུས་དང་ལྡན་ཉིད་ཕྱིར། །གང་གི་ཚེ་ན་བདག་མེད་རྟོགས་པར་ཁས་ལེན་དེ་ཚེ་བཞིན། །ཞེས་བརྗོད་པར་ནུས་པ་ཡང་ཡིན་ནོ། །དེ་བཞིན་དུ། འདི་ན་ཐམས་ཅད་མཁྱེན་པ་ཡོད་ཅེས་རྟོགས་པའི་དུས་སུ་བདག །ཤེས་བྱའི་རང་བཞིན་དམ་པའི་དོན་ནི་ལྟ་བར་རྟོགས་བྱ་སྟེ། །ཞེས་སོགས་དང་། དེ་བཞིན་དུ་དངོས་པོ་ཐམས་ཅད་ངེས་པ་ལ་ཡང་སྦྱར་བར་བྱའོ། །དེའི་ཕྱིར་ཚུལ་འདིས་ནི་མཐའ་བཞིའི་སྐྱེ་བ་མེད་པའི་དམ་བཅའ་བཞི་པོ་རབ་ཏུ་བསྒྲུབས་པ་ཡིན་ནོ། ། གསུམ་པ་ནི། གང་གི་ཕྱིར་ན་བདག་དང་གཞན་དང་གཉིས་ཀ་ལས་སྐྱེ་དང་། །རྒྱུ་ལ་མ་ལྟོས་ཡོད་པ་མིན་པས་དངོས་རྣམས་རང་བཞིན་བྲལ། །ཞེས་བྱུང་། དེ་ལྟར་མཐའ་བཞི་ལས་སྐྱེ་བ་བཀག་པའི་ཕྱིར་དང་། སྐྱེད་བྱེད་ཀྱི་རྒྱུའི་རྣམ་པར་རྟོག་པ་གཞན་ལྔ་པ་མེད་པའི་ཕྱིར་དངོས་པོ་རྣམས་ཀྱི་རང་བཞིན་སྐྱེ་བ་མེད་དོ་ཞེས་བསྟན་པའི་ཕྱིར། གང་གི་ཕྱིར་ན་བདག་དང་གཞན་དང་གཉིས་ཀ་ལས་སྐྱེ་བ་དང་། རྒྱུ་ལ་མ་ལྟོས་པར་སྐྱེ་བ་ཡོད་པ་མིན་པས་དངོས་པོ་རྣམས་རང་བཞིན་གྱིས་གྲུབ་པ་དང་བྲལ་ལོ། །ཞེས་སྨོས་སོ། ། གཉིས་པ་ལ་གཉིས། དངོས་ཀྱི་དོན་དང་། དེའི་དོན་བསྡུས་ཏེ་བསྟན་པའོ། །དང་པོ་ནི། གང་གིས་སྤྲིན་ཚོགས་དང་མཚུངས་གཏི་མུག་སྟུག་པོ་འཇིག་རྟེན་ལ། །ཞེས་པ་ནས། དེ་ཡི་ཕྱིར་ན་སྨྲ་འདི་མ་ངེས་པའོ། །ཞེས་ཚིགས་བཅད་ཕྱེད་དང་བདུན་བྱུང་། གལ་ཏེ་དངོས་པོ་རྣམས་རང་བཞིན་གྱིས་མེད་ན་སྔོན་པོ་ལ་སོགས་པ་རྣམས་ཇི་ལྟར་གཟུང་ཞེ་ན། དངོས་པོ་རྣམས་ཀྱི་རང་བཞིན་ནི་མ་རིག་པས་བསླད་པ་འགའ་ཞིག་གི་སྣང་ཡུལ་མིན་པས། མིག་ལ་སོགས་པའི་ཤེས་པས་སྔོ་སོགས་ཀྱི་རང་བཞིན་བཟུང་བ་མིན་ནོ། །འོ་ན་གང་ཞིག་ཡང་དང་ཡང་དུ་ཡུལ་གྱི་ངོ་བོ་ཉིད་དུ་སྣང་བ་དེ་ཅི་ཡིན་ཞེ་ན། འདི་ནི་ཕྱིན་ཅི་ལོག་གི་དབང་གིས་སྣང་བས་ན་རང་བཞིན་མ་ཡིན་ཏེ། མ་རིག་པས་བསླད་པའི་དབང་གིས་བདག་ཉིད་དེར་དམིགས་པའི་ཕྱིར་རོ་ཞེས་བསྟན་པའི་ཕྱིར་བཤད་པ། གང་གིས་ཏེ་གང་གི་ཕྱིར་ཆར་སྤྲིན་ནག་པོའི་ཚོགས་དང་མཚུངས་པའི་གཏི་མུག་སྟུག་པོ་སྟེ་འཐུག་པོ་སྔོ་སོགས་ཀྱི་རང་བཞིན་མཐོང་བ་གཡོགས་ནས་གནས་པ་འཇིག་རྟེན་སེམས་ཅན་ལ་ཡོད་པ་དེས་ན། བྱིས་པ་རྣམས་ལ་སྔོ་སོགས་ཀྱི་རང་བཞིན་མཐོང་བ་ཡོད་པ་མིན་ཏེ། ཡུལ་རྣམས་ལ་རང་གི་ངོ་བོ་ཕྱིན་ཅི་ལོག་པར་དག་ཏུ་མངོན་པར་ཞེན་པའི་གནས་སུ་གྱུར་པ་འདི་ནི། བྱིས་པ་འདི་བདེན་པར་ཞེན་པ་རྣམས་ལ་སྣང་བར་འགྱུར་རོ། །གལ་ཏེ་གཏི་མུག་གིས་བཀབ་པའི་ཕྱིར་དེ་ཁོ་ན་ཉིད་མི་མཐོང་དུ་ཆུག་ཀྱང་། ཕྱིན་ཅི་ལོག་ཏུ་མཐོང་བ་ཅི་ལས་ཡིན་ཞེ་ན། རང་གི་ངོ་བོས་གྲུབ་པ་མིན་བཞིན་དུ་དེར་སྣང་བ་ནི་གཏི་མུག་གི་དབང་གིས་ཡོན་ནོ་ཞེས་ཕྱིའི་དཔེའི་སྒོ་ནས་བསྟན་པའི་ཕྱིར། ཇི་ལྟར་དབང་པོར་རབ་རིབ་ཀྱིས་བསླད་པའི་མཐུ་ཡིས་རབ་རིབ་ཅན་འགའ་ཞིག་གིས་སྐྲ་ཤད་དང་ཟླ་བ་གཉིས་དང་རྨ་བྱའི་མདོངས་དང་སྦྲང་མ་ལ་སོགས་པ་ལོག་པར་ཏེ་མེད་ཀྱང་ཡོད་པ་ལྟར་འཛིན་པ་སྟེ་མཐོང་བར་བྱེད་པ་དེ་བཞིན་དུ། གཏི་མུག་གི་སྐྱོན་གྱི་དབང་གིས་མི་མཁས་པ་སོ་སྐྱེས་སྔོན་པོ་སོགས་ཀྱི་འདུས་བྱས་ལྟ་ཞིག་སྣ་ཚོགས་པ་བློ་གྲོས་ཀྱིས་ཏེ་དེ་དག་གི་ཤེས་པས་རྟོགས་པ་སྟེ་མཐོང་བར་འགྱུར་རོ། །འདི་ནི་མདོ་ལས་མ་རིག་པའི་རྐྱེན་གྱིས་འདུ་བྱེད་རྣམས་ཞེས་བྱ་བ་ལ་སོགས་པ་གསུངས་པ་ཡིན་ནོ། །དེའི་ཕྱིར་ཚུལ་འདིས་གལ་ཏེ་གཏི་མུག་ལ་བརྟེན་ནས་འདུ་བྱེད་ཀྱི་ལས་འབྱུང་ལ། གཏི་མུག་མེད་པར་ལས་དེ་མི་འབྱུང་ཞེས་བྱ་བར་གསུངས་པ་ནི་མི་མཁས་པ་ཁོ་ནས་རྟོགས་པར་ཏེ་དེའི་དབང་དུ་བྱས་པར་གོར་མ་ཆག་གོ །མཁས་པ་དག་ནི་མ་རིག་པའི་རྐྱེན་གྱིས་འདུ་བྱེད་དོ་ཞེས་གསུངས་པ་མཐོང་བ་ན། འདུ་བྱེད་རྣམས་རང་བཞིན་མེད་པའི་སྟོང་ཉིད་ཁོང་དུ་ཆུད་པ་འབའ་ཞིག་ཏུ་མ་ཟད་ཀྱི། རྟེན་འབྱུང་གི་དེ་ཉིད་རྟོགས་པའི་བློ་བཟང་པོའི་ཉི་མས་མུན་པ་སྟུག་པོ་དང་འདྲ་བའི་མ་རིག་པ་རྣམ་པར་བསལ་བ་སྟེ་སྤོང་ཞིང་། ལས་འདུ་བྱེད་དག་ཀྱང་ཉེ་བར་མི་ལེན་ཏེ། ལས་དེ་ཉེ་བར་ལེན་པའི་རྒྱུ་མ་རིག་པ་སྤངས་པའི་ཕྱིར་རོ། །དེའི་ཕྱིར་འཁོར་བ་ལས་ངེས་པར་གྲོལ་བར་འགྱུར་རོ། །གལ་ཏེ་དེ་ལྟར་དངོས་པོ་རྣམས་དེ་ཉིད་དུ་སྟེ་དོན་དམ་པར་རང་བཞིན་མེད་ན། མོ་གཤམ་གྱི་བུ་ཇི་ལྟ་བ་བཞིན་དུ་ཐ་སྙད་དུ་ཡང་དེ་དག་གི་ངོ་བོ་མེད་པ་ཉིད་དུ་འགྱུར་ན། གཟུགས་སོགས་ཀྱི་ངོ་བོ་ནི་ཀུན་རྫོབ་ཏུ་ཡོད་པ་ཡང་ཡིན་པ་དེའི་ཕྱིར། དེ་དག་གི་ཡོད་པ་ནི་རང་བཞིན་གྱིས་ཏེ་དོན་དམ་པར་ཡོད་པ་ཉིད་དོ་སྙམ་ན། འདི་ལ་བརྗོད་པར་བྱ་སྟེ། གང་དག་རབ་རིབ་ཅན་ལ་སོགས་པའི་བློའི་ཡུལ་དུ་གྱུར་པའི་སྐྲ་ཤད་ལ་སོགས་པ་དེ་དག་མ་སྐྱེས་པས་ན། མ་སྐྱེས་པར་མོ་གཤམ་གྱི་བུ་དང་མཚུངས་པ་ལ། ཅིའི་ཕྱིར་ཁྱེད་ཅག་གིས་ཡོད་པ་མིན་པའི་ཡུལ་སྐྲ་ཤད་སོགས་མཐོང་ལ། མོ་གཤམ་གྱི་བུ་མི་མཐོང་བ་ཅི་ཡིན་ཞེས། རེ་ཞིག་སྔོན་ལ་རབ་རིབ་ལ་སོགས་པས་མིག་ཉམས་པ་དེ་དག་ཉིད་ལ་བརྩད་པར་བྱ་སྟེ། དེའི་ཕྱི་ནས་ཏེ་རྗེས་སུ་ནི་ཅིའི་ཕྱིར་རང་བཞིན་གྱིས་མ་སྐྱེས་པར་མཚུངས་པ་ལ། ཁྱོད་གཟུགས་སོགས་མཐོང་ལ་མོ་གཤམ་གྱི་བུ་མི་མཐོང་བ་ཅི་ཡིན་ཞེས། མ་རིག་པའི་རབ་རིབ་རྗེས་སུ་འབྲེལ་བ་སྟེ་དེས་བློ་མིག་བསྒྲིབས་པ་རྣམས་ལ་བརྒལ་ཞིང་བརྟག་པར་བྱའོ། ། ཁོ་བོ་ཅག་ལ་ནི་འདི་བརྒལ་ཞིང་བརྟག་པར་བྱ་བ་མ་ཡིན་ཏེ། ཁོ་བོ་ཅག་ནི་རྣལ་འབྱོར་པ་རྣམས་ཀྱིས་དངོས་པོ་དག་འདི་ལྟར་གཟིགས་ཤིང་། གཞན་རྣལ་འབྱོར་པའི་ཡེ་ཤེས་ཐོབ་པར་འདོད་པ་རྣམས་ཀྱིས་ཀྱང་ཚུལ་དེ་ལ་ལྷག་པར་མོས་པར་བྱའོ་ཞེས་ལུང་ཇི་ལྟ་བ་བཞིན་དུ་རྣལ་འབྱོར་པའི་ཡེ་ཤེས་ཀྱིས་ཐུགས་སུ་ཆུད་པའི་སྒོ་ནས། དངོས་པོ་རང་བཞིན་མེད་པར་འཆད་པར་ཞུགས་པ་ཡིན་གྱི། རང་གི་ཤེས་པ་ལ་ལྟོས་ནས་ནི་མ་ཡིན་ཏེ། ཁོ་བོ་ཅག་ནི་མ་རིག་པའི་རབ་རིབ་ཀྱིས་བློའི་མིག་བསྒྲིབས་པའི་ཕྱིར་རོ། །དེའི་ཕྱིར་འདི་ནི་རྣལ་འབྱོར་པ་རྣམས་ལ་བརྒལ་ཞིང་བརྟག་པ་མ་ཡིན་ཏེ། དེ་དག་གིས་དོན་དམ་པར་ཅི་ཡང་མ་གཟིགས་པར་མ་ཟད། ཀུན་རྫོབ་ཏུ་ཡང་ཆོས་འགའ་ཞིག་ལ་རང་གི་ངོ་བོས་གྲུབ་པའི་རང་བཞིན་འགའ་ཡང་མ་གཟིགས་པའི་ཕྱིར་རོ། །རབ་རིབ་ཅན་ལ་བརྒལ་ཞིང་བརྟག་པ་ལྟ་ཕར་ཞོག་ཅིག །རེ་ཞིག་འདི་ནི་ཁྱོད་ཉིད་ལ་བརྒལ་ཞིང་བརྟག་པར་བྱ་བ་ཡིན་ནོ་ཞེས་བཤད་པ། གལ་ཏེ་རྨི་ལམ་གྱི་ཁང་ཁྱིམ་དང་དྲི་ཟའི་གྲོང་ཁྱེར་དང་བཅས་པ་དང་། མིག་འཕྲུལ་མཁན་གྱིས་སྤྲུལ་པའི་བུད་མེད་སོགས་དང་། སྨིག་རྒྱུའི་ཆུ་དང་གཟུགས་བརྙན་མཐོང་བ་ལ་སོགས་པ་ལ་སྐྱེ་མེད་དེ་ཡོད་པ་མིན་པ་མཐོང་བ་ན། ཡོད་པ་ཉིད་མིན་པར་མཚུངས་ཀྱང་ཁྱོད་ལ་ཇི་ལྟར་ཁང་ཁྱིམ་དང་གྲོང་ཁྱེར་དང་བུད་མེད་དང་། ཆུ་དང་བྱད་བཞིན་ལ་སོགས་པ་མཐོང་བ་དེར་འགྱུར་ལ། མོ་གཤམ་གྱི་བུ་མཐོང་བ་དེར་མི་འགྱུར་བ་དེ་མི་རིགས་སོ་ཞེས་རྗེ་བདག་ཉིད་ལ་བརྒལ་ཞིང་བརྟག་པར་གྱིས་ལ། ཕྱིས་ཁོ་བོ་ལ་བརྒལ་ཞིང་བརྟག་པར་བྱའོ། །དེའི་ཕྱིར་དེ་ཁོ་ན་ཉིད་དུ་གཟུགས་སོགས་དེ་ཇི་ལྟར་ཡང་སྐྱེ་བ་མེད་ཀྱང་། གང་གི་ཕྱིར་མོ་གཤམ་གྱི་བུ་ལྟར་འཇིག་རྟེན་གྱི་མཐོང་བའི་ཡུལ་དུ་མི་འགྱུར་བ་མ་ཡིན་པ་དེའི་ཕྱིར། དོན་དམ་དུ་མེད་ན་ཐ་སྙད་དུ་ཡང་མོ་གཤམ་གྱི་བུ་བཞིན་མི་མཐོང་བར་འགྱུར་རོ། །ཞེས་སྨྲ་བ་འདི་ནི་གཏན་ཚིགས་མ་ངེས་པ་སྟེ་འཁྲུལ་པ་ཅན་ཡིན་ནོ། ། གཉིས་པ་ནི། མོ་གཤམ་བུ་ལ་རང་གི་བདག་ཉིད་ཀྱིས། །ཞེས་པ་ནས། མོ་གཤམ་བུ་དང་མཚུངས་པར་ཐལ་མི་འགྱུར། །ཞེས་ཚིགས་བཅད་གསུམ་བྱུང་། ཇི་ལྟར་མོ་གཤམ་གྱི་བུ་ལ་རང་གི་བདག་ཉིད་ཀྱིས་སྐྱེ་བ་དེ་ཁོ་ན་ཉིད་དུ་མེད་ཅིང་འཇིག་རྟེན་གྱི་ཐ་སྙད་དུའང་ཡོད་པ་མིན་པ་དེ་བཞིན་དུ། གཟུགས་སོགས་ཀྱི་དངོས་པོ་འདི་ཀུན་འཇིག་རྟེན་གྱི་ཐ་སྙད་དང་དེ་ཁོ་ན་ཉིད་གཉིས་ཀར་རང་གི་ངོ་བོ་ཉིད་ཀྱིས་མ་སྐྱེས་སོ། །གང་གི་ཕྱིར་དེ་ལྟ་ཡིན་པ་དེའི་ཕྱིར་འདི་ལྟར་སྟོན་པ་བཅོམ་ལྡན་འདས་ཀྱིས་ཆོས་རྣམས་ཀུན་གདོད་མ་ནས་ཞི་ཞིང་རང་བཞིན་གྱིས་སྐྱེ་བ་དང་བྲལ་བ་དང་། རང་བཞིན་གྱིས་ཡོངས་སུ་མྱ་ངན་ལས་འདས་པ་ཞེས་གསུངས་པར་གྱུར་པ་དེའི་ཕྱིར་དུས་རྟག་ཏུ་རང་བཞིན་གྱིས་སྐྱེ་བ་ཡོད་པ་མ་ཡིན་ནོ། །རང་གི་སྡེ་བ་རྣམས་ཀྱིས་ནི་དོན་དམ་དུ་མེད་ན་ཀུན་རྫོབ་ཏུ་ཡང་མེད་དོ་ཞེས་པའི་བརྒལ་བ་འདི་བྱ་བ་མ་ཡིན་ཏེ། གང་གི་ཕྱིར་དེ་དག་གིས་མཛོད་ལས། གང་ལ་བཅོམ་དང་བློ་ཡིས་གཞན། །ཞེས་སོགས་བཤད་པ་ལྟར་ཁས་བླངས་པ་བུམ་སོགས་འདི་དག་དེ་ཉིད་དུ་སྟེ་དོན་དམ་པར་མེད་ཅིང་འཇིག་རྟེན་གྱི་རབ་ཏུ་གྲགས་པ་སྟེ་ཐ་སྙད་དུ་ཡོད་པ་ཇི་བཞིན་པ་དེ་བཞིན་དུ། དངོས་པོ་ཐམས་ཅད་ཀྱང་འགྱུར་བས་ན་མོ་གཤམ་གྱི་བུ་དང་མཚུངས་པར་ཐལ་བར་མི་འགྱུར་རོ། །སྡེ་པ་དེ་དག་གིས་ནི་སྤྱིར་དོན་དམ་དུ་མེད་ན་ཀུན་རྫོབ་ཏུ་མེད་དོ་ཞེས་སྨྲ་བ་མི་རིགས་སོ་ཞེས་གསུངས་པ་ཡིན་གྱི། དེ་དག་གིས་བདེན་པ་གཉིས་སུ་ཡོད་ཚུལ་བྱས་པ་དང་རང་གི་མཛད་པ་གཉིས་མཐུན་པར་སྟོན་པ་མིན་ནོ། །གལ་ཏེ་བུམ་པ་ལ་སོགས་པར་གདགས་པའི་རྟེན་རྫས་གྲུབ་ཡོད་པའི་ཕྱིར། བུམ་པ་ལ་སོགས་པར་བཏགས་པ་ནི་གཞི་དང་བཅས་པར་རིགས་ན། དབུ་མ་པ་ལྟར་ན་ཆོས་ཐམས་ཅད་བཏགས་པ་ཙམ་ཁོ་ན་ཡིན་གྱི། གདགས་པའི་རྟེན་རྫས་སུ་མེད་པས་ན་མོ་གཤམ་གྱི་བུ་དང་མཚུངས་པར་ཐལ་བ་ལྡོག་ཏུ་མེད་དོ་སྙམ་ན། དེ་ཡང་མི་རིགས་ཏེ། གདགས་པའི་རྟེན་རྫས་གྲུབ་ཏུ་སྒྲུབ་མི་ནུས་པའི་ཕྱིར་རོ། །དཔེར་ན་བཏགས་པར་ཡོད་པ་ཀ་བ་སོགས་ལ་བརྟེན་ནས་ཁྱིམ་དུ་བཏགས་པ་བཞིན་དུ། བཏགས་པར་ཡོད་པ་ཐམས་ཅད་ཀྱི་གདགས་གཞི་ཡང་བཏགས་ཡོད་དུ་རིགས་སོ། ། གསུམ་པ་ནི། གང་ཕྱིར་རྒྱུ་མེད་པ་དང་དབང་ཕྱུག་གི །ཞེས་པ་ནས། བུད་ཤིང་མེད་པར་མེ་ཡོད་མིན་དེ་བཞིན། །ཞེས་ཚིགས་བཅད་གསུམ་བྱུང་། གལ་ཏེ་དངོས་པོ་རྣམས་མཐའ་བཞི་གང་རུང་ལས་མི་སྐྱེ་ན་ཀུན་རྫོབ་ཏུ་ཇི་ལྟར་སྐྱེ་ཞེ་ན། གང་གི་ཕྱིར་ན་དངོས་པོ་རྣམས་ཀྱིས་སྐྱེ་བ་རྒྱུ་མེད་པ་དང་། དབང་ཕྱུག་གི་རྒྱུ་དང་ལ་སོགས་པས་དུས་དང་རྡུལ་དང་རང་བཞིན་སོགས་ལས་ཀྱང་སྐྱེ་བ་མ་ཡིན་ཞིང་། བདག་དང་གཞན་དང་གཉིས་ཀ་ལས་སྐྱེ་བར་འགྱུར་བ་མ་ཡིན་པའི་དེའི་ཕྱིར། རྒྱུ་དང་རྐྱེན་འདི་ལ་བརྟེན་ནས་འབྲས་བུ་འདི་རབ་ཏུ་སྐྱེ་བར་འགྱུར་བ་ཞིག་སྟེ། སྟོན་པ་དང་འཕགས་པས་འདི་ཙམ་ཞིག་ཁོ་ན་གསུངས་ཀྱི་མཐའ་བཞིའི་སྐྱེ་བ་མ་གསུངས་སོ། །དེ་ལྟར་རྐྱེན་ཉིད་འདི་པ་ཙམ་གྱི་རྟེན་འབྲེལ་བཤད་པ་ན། མཐའ་བཞིའི་སྐྱེ་བ་མི་སྲིད་པ་འབའ་ཞིག་ཏུ་མ་ཟད་ཀྱི། རང་བཞིན་གྱིས་ཡོད་པའི་རྟག་པ་དང་བྱ་བྱེད་མི་འཐད་པའི་ཆད་པ་དང་། རང་བཞིན་གཞན་དུ་མི་འགྱུར་བའི་རྟག་པ་དང་སྐད་ཅིག་སྔ་ཕྱི་རང་བཞིན་གྱིས་ཐ་དད་པའི་མི་རྟག་པ་དང་། དངོས་པོ་དང་དངོས་མེད་རང་བཞིན་གྱིས་ཡོད་པ་ལ་སོགས་པར་ལོག་པར་རྟོག་པའི་ཞེན་ཡུལ་གཞན་དག་ཀྱང་མི་སྲིད་དོ་ཞེས་བསྟན་པའི་ཕྱིར་བཤད་པ། གང་གི་ཕྱིར་རྒྱུ་འདི་ལ་བརྟེན་ནས་འབྲས་བུ་འདི་རབ་ཏུ་འབྱུང་ངོ་ཞེས་བྱ་བའི་རིགས་པ་འདི་ཙམ་ཞིག་གིས། དངོས་པོ་ཀུན་རྫོབ་པ་རྣམས་ཀྱི་བདག་གི་དངོས་པོ་ཡོད་པ་འཐོབ་ཀྱི་གཞན་དུ་མ་ཡིན་པས། བདག་གཞན་ལས་སྐྱེ་བ་ལ་སོགས་པའི་རྟོག་པ་འདི་དག་བརྟག་པར་མི་ནུས་པ་དེའི་ཕྱིར་རྟེན་ཅིང་འབྲེལ་བར་འབྱུང་བ་རྐྱེན་ཉིད་འདི་པ་ཉིད་ཀྱི་རིགས་པ་འདི་ཡིས་ནི། ཇི་སྐད་བཤད་པའི་བདག་གཞན་ལས་སྐྱེ་བ་ལ་སོགས་པར་ལྟ་བའི་ལྟ་བ་ངན་པའི་དྲ་བ་མཐའ་དག་གཅོད་པར་བྱེད་པ་ཡིན་ནོ། །གལ་ཏེ་རང་བཞིན་གྱིས་གྲུབ་པ་འགའ་ཞིག་ཡོད་ན་བདག་གཞན་སོགས་ལས་སྐྱེ་བར་འགྱུར་ཞིང་། རང་བཞིན་གྱིས་གྲུབ་པར་འཛིན་པ་ཡོད་ན་རྟག་ཆད་ལ་སོགས་པར་རྟོག་པར་འབྱུང་བ་སྲིད་ལ། དེ་ལས་གཞན་དུ་མ་ཡིན་ནོ་ཞེས་བསྟན་པའི་ཕྱིར་བཤད་པ། མཐར་འཛིན་པའི་རྟོག་པ་རྣམས་དངོས་པོ་རང་བཞིན་གྱིས་གྲུབ་པར་འཛིན་པ་ཡོད་ན་འབྱུང་བར་འགྱུར་བ་སྟེ། ཇི་སྐད་བཤད་པའི་རིགས་པས་དངོས་པོ་རང་བཞིན་གྱིས་གྲུབ་པ་ཇི་ལྟར་ཡང་མེད་པར་ཡོངས་སུ་དཔྱད་ཟིན་ལ། དངོས་པོ་རང་བཞིན་གྱིས་གྲུབ་པར་འཛིན་པ་མེད་པར་མཐར་འཛིན་གྱི་རྟོག་པ་འདི་རྣམས་མི་འབྱུང་སྟེ་དཔེར་ན་རྒྱུ་བུད་ཤིང་མེད་པར་འབྲས་བུ་མེ་ཡོད་པ་མིན་པ་དེ་བཞིན་ནོ། ། བཞི་པ་ནི། སོ་སོ་སྐྱེ་བོ་རྣམས་ནི་རྟོག་པས་བཅིངས།། ཞེས་པ་ནས། རྣམ་དཔྱོད་པ་ནི་མྱུར་དུ་གྲོལ་བར་འགྱུར། །ཞེས་ཚིགས་བཅད་གསུམ་བྱུང་། གང་གི་ཕྱིར་སོ་སོ་སྐྱེ་བོ་ཆོས་ཉིད་མ་རྟོགས་པ་རྣམས་ནི་གཙོ་བོར་མཐར་འཛིན་གྱི་རྟོག་པས་བཅིངས་པ་དེའི་ཕྱིར། ཆོས་ཉིད་འདི་ཐུགས་སུ་ཆུད་པས་ཕྱིན་ཅི་ལོག་ཏུ་རྣམ་པར་མི་རྟོག་པ་ན་རྣལ་འབྱོར་པ་འཕགས་པ་རྣམས་ནི་གྲོལ་བར་འགྱུར་བས། དེའི་ཕྱིར་མཐར་འཛིན་པའི་རྟོག་པ་རྣམས་ཀྱི་ཞེན་ཡུལ་མ་ལུས་པ་བཀག་པས་རྟོག་པ་ལོག་པར་གྱུར་པ་གང་ཡིན་པ་དེ་ཉིད་འཕགས་པས་དབུ་མའི་བསྟན་བཅོས་ལས་བཤད་པའི་རྣམ་པར་དཔྱོད་པའི་འབྲས་བུར་རྣམ་པར་བཞག་གོ་ཞེས་མཁས་པ་རྣམས་གསུང་ངོ་། །དེ་ཉིད་ཀྱི་ཕྱིར་འཕགས་པས་དབུ་མའི་བསྟན་བཅོས་ལས་རིགས་པའི་རྣམ་པར་དཔྱད་པ་ཤིན་ཏུ་མང་བར་མཛད་པ་ནི། རྩོད་ལ་ཆགས་པ་སྟེ་གཞན་ཟིལ་གྱིས་གནོན་པར་འདོད་པའི་ཕྱིར་མ་མཛད་དོ། །སེམས་ཅན་རྣམས་ཀྱིས་དེ་ཁོ་ན་ཉིད་ཕྱིན་ཅི་མ་ལོག་པར་རྟོགས་ནས་ཐར་པ་ཐོབ་པར་གྱུར་ན་ཅི་མ་རུང་ཞེས་སྐྱེ་བོ་རྣམས་རྣམ་པར་གྲོལ་བར་བྱ་བའི་ཕྱིར་ནི་མཛད་པ་ཡིན་ནོ། །གལ་ཏེ་དེ་ཁོ་ན་ཉིད་རྣམ་པར་བཤད་པ་ན། སྣང་བ་ཉེ་བ་ན་མུན་པ་ལྟར་གཞན་གྱི་གཞུང་གིས་བཏགས་པ་རྣམས་འཇིག་པར་འགྱུར་ན་ཁོ་བོ་ཅག་ལ་ཉེས་པ་མེད་དོ། །འདི་ལྟར་རང་གི་ལྟ་བ་ལ་ཆགས་པ་དང་དེ་བཞིན་དུ་གཞན་ཕྱོགས་ཀྱི་ལྟ་བ་ལ་རྒྱུད་འཁྲུགས་པ་གང་ཡིན་པ་དེ་ནི། འཆིང་བའི་རྟོག་པ་ཉིད་ཡིན་པས་བཅིངས་པ་ཉིད་དུ་འགྱུར་གྱི་ཐར་པ་ནི་མིན་ནོ། །དེའི་ཕྱིར་རང་ཕྱོགས་ལ་འདོད་ཆགས་དང་གཞན་ཕྱོགས་ལ་ཁོང་ཁྲོ་བ་རྣམ་པར་བསལ་ཏེ། རིགས་པས་རྣམ་པར་དཔྱོད་པ་ནི་མྱུར་དུ་གྲོལ་བར་འགྱུར་རོ། །༈ གང་ཟག་གི་བདག་མེད་རིགས་པས་སྒྲུབ་པ། བདག་སྐྱེ་འགོག་པ་ནས་འདི་ཡན་ཆད་ཀྱིས་ཆོས་ཀྱི་བདག་མེད་བསྟན་པར་གསུངས་སོ། །གཉིས་པ་གང་ཟག་གི་བདག་མེད་རིགས་པས་བསྒྲུབ་པ་ལ་གསུམ། ཐར་འདོད་ཀྱིས་ཐོག་མར་བདག་རང་བཞིན་གྱིས་གྲུབ་པ་ཉིད་དགག་དགོས་པར་བསྟན་པ། བདག་དང་བདག་གི་བ་གཉིས་རང་བཞིན་གྱིས་གྲུབ་པ་འགོག་པའི་ཚུལ། བདག་དང་ཤིང་རྟའི་དཔྱད་པ་དངོས་པོ་གཞན་ལ་ཡང་བསྒྲེ་བར་བསྟན་པའོ། །དང་པོ་ནི། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། །ཞེས་པ་ནས། རྣལ་འབྱོར་པ་ཡིས་བདག་ནི་འགོག་པར་བྱེད། །ཅེས་ཚིགས་བཅད་གཅིག་བྱུང་། ཐར་འདོད་རྣམས་ཀྱིས་འཁོར་བར་འཁྱམས་པ་འདིའི་རྩ་བ་གང་ཡིན་སྙམ་དུ་བརྟགས་པ་ན། རྒྱུ་འདོད་ཆགས་ལ་སོགས་པའི་ཉོན་མོངས་པ་དང་འབྲས་བུ་སྐྱེ་རྒ་ན་འཆི་ལ་སོགས་པའི་སྐྱོན་རྣམས་མ་ལུས་པ་ང་དང་ང་ཡི་བ་རང་བཞིན་གྱིས་གྲུབ་པར་འཛིན་པའི་འཇིག་ཚོགས་ལ་ལྟ་བ་ལས་བྱུང་བར་བློ་ཡིས་མཐོང་བར་འགྱུར་ཏེ། འཇིག་ལྟ་སྤོང་བ་དེ་ཡང་འཇིག་ལྟས་ཇི་ལྟར་བཟུང་བ་ལྟར་གྱི་བདག་ཡུལ་སྟེང་ན་མེད་པར་མཐོང་བས་སྤོང་དགོས་པར་མཐོང་ནས། འཇིག་ལྟ་འདིའི་དམིགས་རྣམ་གང་ཡིན་སྙམ་དུ་བརྟགས་པ་ན། བདག་སྟེ་ང་ཙམ་ནི་བདག་ཏུ་ལྟ་བ་འདིའི་དམིགས་པའི་ཡུལ་དང་། དེ་རང་བཞིན་གྱིས་གྲུབ་པ་ནི་འདིའི་རྣམ་པའི་ཡུལ་དུ་རྟོགས་པར་བྱས་ནས། རྣལ་འབྱོར་པས་བདག་རང་གི་ངོ་བོས་གྲུབ་པ་དེ་འགོག་པར་བྱེད་དོ། ། གཉིས་པ་ལ་གཉིས། བདག་རང་བཞིན་གྱིས་གྲུབ་པ་དགག་པ་དང་། བདག་གི་བ་རང་བཞིན་གྱིས་གྲུབ་པ་དགག་པའོ། །དང་པོ་དྲུག །གཞན་སྡེས་བཏགས་པའི་ཕུང་པོ་ལས་ངོ་བོ་ཐ་དད་པའི་བདག་དགག་པ། རང་སྡེས་བཏགས་པའི་ཕུང་པོ་ཉིད་བདག་ཏུ་འདོད་པ་དགག་པ། དེ་གཉིས་ཀྱི་ལྷག་མའི་ཕྱོགས་རྟེན་དང་བརྟེན་པ་སོགས་གསུམ་དགག་པ། དེ་ཉིད་དང་གཞན་ཉིད་དུ་མེད་པའི་གང་ཟག་རྫས་ཡོད་དགག་པ། བདག་བརྟེན་ནས་བཏགས་པ་ཙམ་དུ་བཞག་པ་དཔེ་དང་བཅས་པར་བཤད་པ། དེ་ལྟར་གཞག་པ་ལ་མཐར་འཛིན་གྱི་རྟོག་པ་སྤང་སླ་བའི་ཡོན་ཏན་བསྟན་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང་། ལུགས་དེ་དགག་པའོ། །དང་པོ་ལ་གཉིས། གྲངས་ཅན་གྱི་ལུགས་བརྗོད་པ་དང་། བྱེ་བྲག་པ་ལ་སོགས་པའི་ལུགས་བརྗོད་པའོ། །དང་པོ་ནི། ཟ་བོ་རྟག་དངོས་བྱེད་པོ་མིན་པའི་བདག །ཡོན་ཏན་བྱ་མེད་མུ་སྟེགས་རྣམས་ཀྱིས་བརྟགས། །ཞེས་བྱུང་། འཇིག་ལྟའི་དམིགས་ཡུལ་བདག་དེ་ཅི་ཞིག་ཡིན་ཞེ་ན། རེ་ཞིག་དེ་ཟ་བོ་སྟེ་བདེ་སྡུག་སོགས་ལ་ལོངས་སྤྱོད་པ་པོ་དང་། རྟག་པའི་དངོས་པོ་དང་། རྣམ་འགྱུར་རྣམས་ཀྱི་བྱེད་པ་པོ་མིན་པ་དང་། རྡུལ་མུན་སྙིང་སྟོབས་ཀྱི་རང་བཞིན་གྱི་ཡོན་ཏན་མེད་པ་དང་། ཁྱབ་པར་བྱེད་པ་ཉིད་ཡིན་པའི་ཕྱིར་ན་བྱ་བ་མེད་པར་མུ་སྟེགས་གྲངས་ཅན་རྣམས་ཀྱིས་བརྟགས་སོ། ། གཉིས་པ་ནི། དེའི་དབྱེ་ཅུང་ཟད་ཅུང་ཟད་ལ་བརྟེན་ནས། །མུ་སྟེགས་ཅན་རྣམས་ལུགས་ནི་ཐ་དད་འགྱུར། །ཞེས་བྱུང་། ཇི་ལྟར་གྲངས་ཅན་དག་གིས་བདག་ཁས་བླངས་པ་དེ་བཞིན་དུ། བདག་དེའི་དབྱེ་བ་ཅུང་ཟད་ཅུང་ཟད་ལ་བརྟེན་ནས་མུ་སྟེགས་ཅན་རྣམས་ཀྱི་ལུགས་ནི་ཐ་དད་པར་འགྱུར་ཏེ་བྱེ་བྲག་པ་རྣམས་ནི་བློ་དང་བདེ་སྡུག་ལ་སོགས་པའི་བདག་གི་ཡོན་ཏན་དགུ་སྨྲ་བར་བྱེད་ཅིང་། བདག་དེ་ཡང་རྟག་པ་དང་བྱེད་པ་པོ་དང་། ཟ་བོ་དང་ཡོན་ཏན་དང་བཅས་པ་དང་། བྱ་བ་མེད་པར་ཡང་སྨྲ་བའོ། །རིག་བྱེད་དུ་སྨྲ་བ་དག་ནི་བུམ་པ་ལ་སོགས་པ་ཐ་དད་པ་རྣམས་ཀྱི་ནམ་མཁའ་གཅིག་ཡིན་པ་ལྟར། རྟེན་ལུས་ཐ་དད་པས་བརྟེན་པ་བདག་གཅིག་ཉིད་སྣ་ཚོགས་པ་ཉིད་དོ་ཞེས་པ་ལ་སོགས་པ་ཁས་ལེན་ནོ། །དེ་དག་གི་ཁྱད་པར་ཞིབ་ཏུ་གྲུབ་མཐའ་རྩ་འགྲེལ་ལས་ཤེས་པར་བྱའོ། ། གཉིས་པ་ནི། མོ་གཤམ་བུ་ལྟར་སྐྱེ་བ་དང་བྲལ་ཕྱིར། །ཞེས་པ་ནས། དེས་ན་ཕུང་པོ་ལས་གཞན་བདག་འགའ་མེད། །ཅེས་ཚིགས་བཅད་བཞི་བྱུང་། མུ་སྟེགས་ཅན་རྣམས་ཀྱིས་འདོད་པའི་བདག་དེ་ནི། དེ་དག་གིས་ཇི་ལྟར་བཏགས་པ་དེ་ལྟར་གྱུར་པ་སྟེ་དོན་དམ་པར་ཡོད་པ་མིན་ཏེ། སྐྱེ་བ་དང་བྲལ་བ་སྟེ་མ་སྐྱེས་པའི་ཕྱིར། དཔེར་ན་མོ་གཤམ་གྱི་བུ་ལྟར་རོ། །དེ་ལྟར་གཞན་གྱིས་བརྟགས་པའི་བདག་འདི་ནི། དོན་དམ་པར་ངར་འཛིན་ལྷན་སྐྱེས་ཀྱི་རྟེན་ཏེ་དམིགས་ཡུལ་དུའང་མི་རིགས་ཏེ། རྟགས་དང་དཔེ་ནི་སྔར་བཞིན་ནོ། །བདག་འདི་ནི་ཀུན་རྫོབ་ཏུ་ཡང་རྫས་སུ་ཡོད་པ་དང་ངར་འཛིན་ལྷན་སྐྱེས་ཀྱི་དམིགས་ཡུལ་མ་ཡིན་ཏེ། རྟགས་དཔེ་སྔར་བཞིན་ནོ། །དེར་མ་ཟད་མུ་སྟེགས་པས་བཏགས་པའི་བདག་དེའི་ཁྱད་པར་ཀུན་ཀྱང་ཡོད་པ་མ་ཡིན་ནོ་ཞེས་བྱ་བར་རིག་པར་བྱའོ། །དེའི་རྒྱུ་མཚན་གང་གི་ཕྱིར་ན་གྲངས་ཅན་གྱི་བསྟན་བཅོས་དང་། བྱེ་བྲག་པ་སོགས་ཀྱི་བསྟན་བཅོས་ལས་བདག་དེའི་ཁྱད་པར་གྱི་ཆོས་མུ་སྟེགས་རྣམས་ཀྱིས་གང་བསྟན་པ་དེ་ཀུན་ལ། མུ་སྟེགས་རང་ལ་གྲགས་པའི་མ་སྐྱེས་པའི་གཏན་ཚིགས་ཀྱིས་གནོད་པ་དེའི་ཕྱིར་རོ། །སྦྱོར་བ་འདིའི་འགོད་ཚུལ་ནི། གཞན་གྱིས་བརྟགས་པའི་བདག་འདི་ནི། གྲངས་ཅན་དང་བྱེ་བྲག་པ་སོགས་མུ་སྟེགས་པས་སྒྲོ་བཏགས་པའི་བདག་གི་ཁྱད་པར་དང་ལྡན་པ་མ་ཡིན་ཏེ། མ་སྐྱེས་པའི་ཕྱིར་མོ་གཤམ་གྱི་བུ་བཞིན་ནོ། །ཞེས་པ་ལྟ་བུའོ། །དེའི་ཕྱིར་ཕུང་པོ་ལས་ངོ་བོ་གཞན་པའི་བདག་མེད་དེ། ཕུང་པོ་བཟུང་བ་མ་གཏོགས་པར་བདག་དེ་ཡན་གར་དུ་འཛིན་པ་མ་གྲུབ་པའི་ཕྱིར་རོ། ། གཞན་ཡང་ཕུང་པོ་ལས་ངོ་བོ་ཐ་དད་པའི་བདག་འདི་འཇིག་རྟེན་སེམས་ཅན་གྱི་ངར་འཛིན་པའི་བློ་ལྷན་སྐྱེས་ཀྱི་རྟེན་ཏེ་དམིགས་པར་ཡང་མི་འདོད་དེ། མུ་སྟེགས་ཀྱིས་བཏགས་པ་ལྟར་གྱི་བདག་དེ་རིག་པ་མིན་པ་སྟེ་དེའི་རྣམ་པར་མི་འཛིན་པའང་མངོན་པར་ཞེན་པའི་ཁྱད་པར་ལས་བདག་དང་བདག་གི་ཞེས་བདག་ཏུ་ལྟ་བར་འགྱུར་བའི་ཕྱིར་རོ། །འདི་ནི་ངར་འཛིན་རྟེན་དུའང་མི་རིགས་ཞེས་སྔར་བཀག་པ་དང་མི་ཟློས་ཏེ། སྔར་ནི་བདག་རྫས་ཡོད་ཙམ་བདག་ལྟའི་དམིགས་པ་ཡིན་པ་བཀག་ལ། འདིར་ནི་ཕུང་པོ་ལས་ངོ་བོ་ཐ་དད་པའི་བདག་དེའི་དམིགས་པ་ཡིན་པ་བཀག་པའི་ཕྱིར་རོ། །སེམས་ཅན་གང་དག་དུད་འགྲོར་བསྐལ་པ་མང་པོར་ཚེ་བརྐྱལ་བར་གྱུར་པ་དེས་ཀྱང་གཞན་གྱིས་བཏགས་པའི་མ་སྐྱེས་པ་དང་རྟག་པའི་བདག་འདི་མ་མཐོང་བ་དེ་དག་ལ་ཡང་ངར་འཛིན་འཇུག་པར་མཐོང་བ་སྟེ་ཤེས་ནས། བློ་ལྡན་སུ་ཞིག་བདག་དེ་ལྟ་བུ་ངར་འཛིན་གྱི་རྟེན་དུ་ཞེན་པར་བྱེད། དེས་ན་ཕུང་པོ་ལས་ངོ་བོ་གཞན་པའི་བདག་འགའ་ཡང་མེད་དོ། །ཀྱང་གི་སྒྲས་དམྱལ་བ་ལ་སོགས་པ་རྣམས་སྡུད་པའོ། ། གཉིས་པ་ལ་ལྔ་། ཕུང་པོ་བདག་ཏུ་འདོད་པ་ལ་གནོད་བྱེད་བསྟན་པ། དེ་ལྟར་འདོད་པར་མི་རུང་བའི་སྒྲུབ་བྱེད་བསྟན་པ། ཕུང་པོ་བདག་ཏུ་སྨྲ་བ་ལ་གནོད་བྱེད་གཞན་བསྟན་པ། ཕུང་པོ་བདག་ཏུ་གསུངས་པ་སོགས་ཀྱི་དགོངས་པ་བཤད་པ། གཞན་གྱི་ལུགས་འབྲེལ་མེད་དུ་བསྟན་པའོ། །དང་པོ་ལ་གཉིས། དངོས་ཀྱི་དོན་དང་། སྐྱོན་སྤོང་གི་ལན་དགག་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང་། ལུགས་དེ་དགག་པའོ། །དང་པོ་ནི། ཕུང་པོ་ལས་གཞན་བདག་གྲུབ་མེད་པའི་ཕྱིར། །ཞེས་པ་ནས། ལྔ་ཆར་ཡང་འདོད་ཁ་ཅིག་སེམས་གཅིག་འདོད། །ཅེས་ཚིགས་བཅད་གཅིག་བྱུང་། འདིར་རང་གི་སྡེ་བ་དག་ན་རེ། ཕུང་པོ་ལས་ངོ་བོ་གཞན་པའི་བདག་གྲུབ་པ་མེད་པའི་ཕྱིར་བདག་ལྟ་སྟེ་འཇིག་ལྟའི་དམིགས་པ་ནི་ཕུང་པོ་ཁོ་ན་ཡིན་ཏེ། ཕུང་པོ་ལས་ངོ་བོ་ཐ་དད་པ་དང་ནང་གི་ཕུང་པོ་དམིགས་པར་འཇོག་པ་གཉིས་སུ་ངེས་པ་ལས་སྔ་མ་མི་རུང་བའི་ཕྱིར་རོ། །དེའི་ཕྱིར་བདག་ནི་ཕུང་པོ་ཙམ་ཡིན་ནོ་ཟེར་རོ། །འདི་ནི་གནས་མ་བུ་པ་སོགས་མང་པོས་བཀུར་བའི་འདོད་པའོ། །དེ་ལས་ཀྱང་ཁ་ཅིག་ནི་བདག་ལྟའི་རྟེན་དུ་ནི་ཕུང་པོ་ལྔ་ཆར་ཡང་འདོད་ཅིང་། བདག་ཏུ་མངོན་པར་ཞེན་པ་འདི་ཡང་ཕུང་པོ་ལྔ་པོ་དེ་ལས་ཡིན་ནོ་ཞེས་སྨྲ་སྟེ། མདོ་ལས། བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི། ཉེ་བར་ལེན་པའི་ཕུང་པོ་ལྔ་པོ་འདི་ཁོ་ན་ལ་ཡང་དག་པར་རྗེས་སུ་ལྟའོ། །ཞེས་གསུངས་པ་ལྟ་བུའོ། །དེའི་ཕྱིར་ལྟ་བ་འདི་ནི་འཇིག་པའི་བདག་ཉིད་ཅན་གྱི་ཚོགས་པ་ལ་ཡིན་གྱི་བདག་དང་བདག་གི་བ་ལ་ནི་མ་ཡིན་ནོ་ཞེས་གསལ་བར་མཛད་པའི་སླད་དུ་འཇིག་ཚོགས་ལ་ལྟ་བར་གསུངས་སོ་ཞེས་སྨྲའོ། ། མང་བཀུར་བ་ཁ་ཅིག་སེམས་གཅིག་བུ་ལ་བདག་གོ་ཞེས་འདོད་དེ། མདོ་ལས། བདག་ཉིད་བདག་གི་མགོན་ཡིན་གྱི།། གཞན་ནི་སུ་ཞིག་མགོན་དུ་འགྱུར། །བདག་ཉིད་ལེགས་པར་ཐུལ་བས་ནི། །མཁས་པས་མཐོ་རིས་ཐོབ་པར་འགྱུར། །ཞེས་བདག་འདུལ་བས་མཐོ་རིས་འཐོབ་པར་གསུངས་ལ། མདོ་གཞན་ལས། སེམས་འདུལ་བ་ནི་ལེགས་པ་སྟེ། །སེམས་འདུལ་བ་ནི་བདེ་བ་འདྲེན། །ཞེས་སེམས་དུལ་བས་བདེ་བ་འཐོབ་པར་གསུངས་པའི་ཕྱིར་ཟེར་རོ། །སློབ་དཔོན་ལེགས་ལྡན་གྱིས་ཀྱང་། དྲངས་མ་ཐག་པའི་ལུང་གཉིས་དང་། ཕུང་པོ་ལེན་མཁན་ནི་བདག་ཡིན་ལ་རྣམ་ཤེས་ཀྱིས་ཡང་སྲིད་ལེན་པའི་ཕྱིར་ཞེས་པའི་རིགས་པས་ཡིད་ཀྱི་རྣམ་ཤེས་བདག་ཏུ་བཞེད་དོ། །ཀུན་གཞི་འདོད་མཁན་གྱིས་ཀུན་གཞི་རྣམ་ཤེས་བདག་གི་མཚན་གཞིར་འདོད་པར་གསུངས་སོ། །གཉིས་པ་ནི། གལ་ཏེ་ཕུང་པོ་བདག་ན་དེ་ཕྱིར་དེ། །ཞེས་པ་ནས། གཞན་གྱིས་བསགས་ལ་གཞན་གྱིས་ཟ་བར་འགྱུར། །ཞེས་ཚིགས་བཅད་གཉིས་བྱུང་། གལ་ཏེ་རང་རྒྱུད་ཀྱི་ཕུང་པོ་ལྔ་བདག་ཡིན་པའི་ཕྱོགས་ལྟར་ན། དེའི་ཕྱིར་ཕུང་པོ་དེ་མང་བས་གང་ཟག་གཅིག་ལ་ཡང་བདག་དེ་དག་ཀྱང་མང་པོར་འགྱུར་རོ། །སེམས་བདག་ཡིན་པ་ལྟར་ན་རྣམ་ཤེས་དྲུག་གི་དབྱེ་བས་སམ། རྣམ་ཤེས་སྐད་ཅིག་སྔ་ཕྱིའི་དབྱེ་བས་མང་བའི་ཕྱིར་བདག་ཀྱང་མང་པོར་འགྱུར་རོ། །འདི་ནི་མང་པོ་དང་ངོ་བོ་གཅིག་ཏུ་འདོད་པ་ཙམ་ལ་འཕེན་དུ་མི་རུང་བས། བདག་ཕུང་གཉིས་ཐ་དད་གཏན་མེད་ཀྱི་གཅིག་ཏུ་འདོད་པ་ལ་འཕེན་པའོ།། དེ་ཡང་གཞན་གྱིས་བདག་ཕུང་གཉིས་ལྡོག་པ་གཅིག་ཏུ་ཁས་མ་བླངས་ཀྱང་། ངོ་བོ་གཅིག་ལ་ལྡོག་པ་ཐ་དད་ནི་རྫུན་པ་ལ་སྐྱོན་མེད་ཀྱང་བདེན་གྲུབ་ཏུ་ཁས་ལེན་པ་ལ་ངོ་བོ་གཅིག་ན་དབྱེར་མེད་གཅིག་ཏུ་འཕུལ་ནུས་པའི་གནད་ཀྱི་ཡིན་ནོ། །དེའི་ཚེ་འཇིག་རྟེན་སྐྱེ་བ་ན་གང་ཟག་ཉག་གཅིག་སྐྱེའོ་ཞེས་བྱ་བའི་ལུང་ལས་ན། ཕ་རོལ་པོས་བདག་མང་པོར་འདོད་པ་ཡང་མིན་ནོ། །བདག་ནི་རྫས་སུ་འགྱུར་ཞིང་སྟེ། གཟུགས་ལ་སོགས་པའི་རྫས་འདས་པ་ལ་སོགས་པའི་དབྱེ་བས་ཐ་དད་པར་འགྱུར་བ་ཁོ་ན་ཕུང་པོར་བརྗོད་པའི་ཕྱིར་དང་། དེ་རྣམས་ཁོ་ན་ལ་བདག་ཏུ་བསྙད་པའི་ཕྱིར་བདག་རྫས་སུ་ཡོད་པར་འགྱུར་ན། མདོ་ལས་འདས་མ་འོངས་དང་ནམ་མཁའ་མྱང་འདས་གང་ཟག་ལྔ་བཏགས་པ་ཙམ་དུ་གསུངས་པ་དང་། ཇི་ལྟར་ཡན་ལག་ཚོགས་རྣམས་ལ། །ཞེས་སོགས་ཀྱི་ལུང་འདི་ལས་ན། ཕ་རོལ་པོས་བདག་རྫས་ཡོད་དུ་འདོད་པ་ཡང་མིན་ནོ། །གཞན་ཡང་ཕུང་པོ་དེར་ལྟ་བའི་འཇིག་ལྟ་རྫས་ལ་འཇུག་པ་སྟེ་རྫས་སུ་གྲུབ་པའི་ཡུལ་ཅན་ཡིན་པས་ཕྱིན་ཅི་ལོག་ཏུ་མི་འགྱུར་རོ། །ལྷག་མེད་ཀྱི་མྱ་ངན་ལས་འདས་པའི་ཚེ་ཕུང་པོ་ལྔ་ཆར་ཆད་པས་ངེས་པར་བདག་ཆད་པར་འགྱུར་རོ། །དེའི་ཕྱིར་མཐར་འཛིན་གྱི་ཆད་ལྟར་འགྱུར་ཏེ། ཁྱེད་ཅག་གིས་གང་བདག་ཏུ་བཟུང་བ་དེ་ཉིད་ལ་རྟག་ཆད་དུ་འཛིན་པ་མཐར་འཛིན་གྱི་ལྟ་བར་འདོད་པའི་ཕྱིར་རོ། །མྱ་ངན་ལས་འདས་པར་ཞུགས་པའི་སྔོན་གྱི་སྐད་ཅིག་དག་ལ་ནི། ཕུང་པོ་སྐད་ཅིག་རེ་རེར་སྐྱེ་འཇིག་བྱེད་པ་ལྟར་བདག་ཀྱང་སྐད་ཅིག་རེ་རེར་ངོ་བོ་ཉིད་ཀྱིས་སོ་སོ་བའི་སྐྱེ་འཇིག་བྱེད་པར་འགྱུར་རོ།། དེའི་ཕྱིར་དེའི་ཚེ་དེའི་དུས་ན་ང་རྒྱལ་པོ་ང་ལས་ནུ་ཞེས་བྱ་བར་གྱུར་ཏོ། །ཞེས་ཀྱང་གསུང་བར་མི་འགྱུར་ཏེ། དེའི་དུས་ཀྱི་བདག་འགགས་ནས་ཚེ་འདིར་དེ་ལས་རང་བཞིན་གྱིས་ཐ་དད་པའི་བདག་གཞན་སྐྱེས་པར་ཁས་བླངས་པའི་ཕྱིར་རོ། །སྐད་ཅིག་སྔ་ཕྱི་རྣམས་ངོ་བོ་ཉིད་ཀྱིས་གཞན་ཡིན་ན། དེའི་ཚེ་བྱེད་པ་པོའི་བདག་མེད་པས། ལས་གནས་པའི་རྟེན་མེད་པའི་ཕྱིར་ལས་ཀྱང་མེད་པས། ལས་རྣམས་འབྲས་བུ་དང་འབྲེལ་བ་མེད་པར་འགྱུར་རོ། །གལ་ཏེ་སྐད་ཅིག་སྔ་མས་བྱས་པའི་ལས་ཀྱི་འབྲས་བུ་སྐད་ཅིག་ཕྱི་མ་རྣམས་སུ་ལོངས་སྤྱོད་པས་སྐྱོན་མེད་དོ་སྙམ་ན། དེའི་ཚེ་གཞན་གྱིས་བསགས་པའི་ལས་ཀྱི་རྣམ་སྨིན་གཞན་གྱིས་ལོངས་སྤྱོད་པའི་ཕྱིར། རྒྱུད་གཞན་གྱིས་བསགས་པའི་ལས་ཀྱི་འབྲས་བུ་ལ་གཞན་གྱིས་ཟ་བར་འགྱུར་རོ། །དེ་ལྟར་ན་ལས་བྱས་པ་ཆུད་ཟོས་པ་དང་། མ་བྱས་པ་དང་ཕྲད་པར་འགྱུར་རོ། ། གཉིས་པ་ནི། དེ་ཉིད་དུ་རྒྱུད་ཡོད་ན་སྐྱོན་མེད་ན། །སྔར་རྣམས་དཔྱད་ཚེ་རྒྱུད་ལ་ཉེས་བཤད་ཟིན། །ཞེས་བྱུང་། དེ་ཁོ་ན་ཉིད་དུ་རྒྱུན་ཅན་ཐ་དད་པ་རྣམས་ལ་རྒྱུད་གཅིག་ཡོད་པས་སྐྱོན་མེད་དོ་ཞེ་ན། དེ་ཡང་མི་འཐད་དེ། རང་བཞིན་གྱིས་ཐ་དད་པ་རྣམས་ལ་རྒྱུད་གཅིག་ཡིན་པ་ལ། སྔར་རྣམ་པར་དཔྱད་པ་བྱས་པའི་ཚེ་ཉེས་པ་བཤད་ཟིན་ཏེ། བྱམས་པ་ཉེར་སྦས་ལ་བརྟེན་ཆོས་རྣམས་ནི། །ཞེས་བྱ་བ་དེར་རོ། ། གཉིས་པ་ནི། དེ་ཕྱིར་ཕུང་པོ་དང་སེམས་བདག་མི་རིགས། །འཇིག་རྟེན་མཐའ་ལྡན་ལ་སོགས་མེད་ཕྱིར་རོ། །ཞེས་བྱུང་། ཇི་སྐད་བཤད་པའི་རིགས་པས་ཕུང་པོ་དང་སེམས་བདག་མིན་པ་འབའ་ཞིག་ཏུ་མ་ཟད་ཀྱི། གཞན་ཡང་འཇིག་རྟེན་མཐའ་དང་ལྡན་པ་ཉིད་དང་། ལ་སོགས་པས་མཐའ་དང་མི་ལྡན་པ་དང་། གཉིས་ཀ་དང་གཉིས་ཀ་མ་ཡིན་པར་ལྟ་བ་ལ་སོགས་པ་བཅུ་བཞི་པོ་དེར་ལུང་བསྟན་དུ་མེད་པར་འདོད་པའི་ཕྱིར་ལུང་མ་བསྟན་གྱི་ལྟ་བར་སྡེ་བ་ཐམས་ཅད་ཀྱིས་འདོད་པའི་ཕྱིར་ཕུང་པོ་བདག་ཏུ་མི་རིགས་སོ། ། གལ་ཏེ་འཇིག་རྟེན་གྱི་སྒྲས་ཕུང་པོ་རྣམས་འཛིན་ན། དེའི་ཚེ་ཕུང་པོ་རྣམས་སྐྱེ་འཇིག་བྱེད་པ་རང་གི་ལུགས་ཡིན་པའི་ཕྱིར་འཇིག་རྟེན་མི་རྟག་པར་ལུང་བསྟན་དགོས་པ་དང་། མྱ་ངན་ལས་འདས་པའི་འོག་རོལ་ཏུ་ཁྱེད་ལྟར་ན་ཕུང་པོ་རྣམས་མེད་པས། འཇིག་རྟེན་མཐའ་དང་ལྡན་པ་དང་དེ་བཞིན་གཤེགས་པ་གྲོངས་ཕན་ཆད་ཡོད་པ་མིན་ནོ་ཞེས་ལུང་བསྟན་དགོས་པར་ཡང་འགྱུར་རོ། །འོ་ན་བཏགས་པ་ཙམ་གྱི་བདག་སྐྱེ་འཇིག་བྱེད་པ་རང་གི་ལུགས་ཡིན་པའི་ཕྱིར། འཇིག་རྟེན་མི་རྟག་པར་ལུང་བསྟན་དགོས་པར་འགྱུར་རོ་ཞེ་ན། དེ་གཉིས་མི་མཚུངས་ཏེ། བཏགས་ཙམ་གྱི་བདག་མི་རྟག་པ་ཡིན་ཀྱང་དེའི་སྒོ་ནས་མི་རྟག་པར་ལུང་བསྟན་ན། འདྲི་བ་པོའི་བསམ་ངོར་ཁྱད་གཞི་མེད་པས་མི་རུང་ལ། ཕུང་པོ་བདག་ཡིན་ན་དེའི་སྒོ་ནས་མི་རྟག་པར་ལུང་སྟོན་པ་ལ་དྲི་བ་པོའི་བསམ་ངོར་ཁྱད་གཞི་མེད་པའི་སྐྱོན་མི་འབྱུང་བའི་རྒྱུ་མཚན་གྱིས་ཡིན་ནམ་སྙམ་སྟེ་དཔྱད་པར་བྱའོ། །ལུང་མ་བསྟན་པའི་རྒྱུ་མཚན་ནི་རྣམ་བཤད་ལས། དེ་ཡང་ནང་གི་བྱེད་པའི་སྐྱེས་བུ་ལ་བསམས་ནས་འདྲི་ན་ནི། ཁྱད་གཞི་མ་གྲུབ་པས་ཁྱད་པར་གྱི་ཆོས་ལུང་བསྟན་དུ་མེད་དོ། །བཏགས་པ་ཙམ་གྱི་བདག་གི་སྒོ་ནས་ལུང་བསྟན་ན་ནི། དེའི་ཚེ་འདྲི་བ་པོ་དེ་རྣམས་དེ་འདྲ་བའི་བདག་མེད་རྟོགས་པའི་སྐལ་པ་དང་མི་ལྡན་པས་དེ་ཡང་ལུང་བསྟན་དུ་མེད་དོ། །ཞེས་གསུངས་པ་ལྟར་རོ། ། གསུམ་པ་ནི། ཁྱོད་ཀྱི་རྣལ་འབྱོར་བདག་མེད་མཐོང་བ་ལ། །ཞེས་པ་ནས། སྐྱེ་འགྱུར་དེ་ཡི་ངོ་བོ་རྟོགས་མེད་ཕྱིར། །ཞེས་ཚིགས་བཅད་གཉིས་བྱུང་། སྐྱོན་གཞན་ཡང་ཡོད་དེ། གལ་ཏེ་ཁྱོད་ཀྱི་ལྟར་ན། རྣལ་འབྱོར་བས་བདག་མེད་པ་མངོན་སུམ་དུ་མཐོང་བའི་དུས་སུ། ཆོས་ཐམས་ཅད་བདག་མེད་པར་མཐོང་བ་དེའི་ཚེ། ངེས་པར་ཕུང་པོའི་དངོས་པོ་རྣམས་མེད་པར་མཐོང་བར་འགྱུར་ཏེ། ཕུང་པོ་དང་སེམས་བདག་ཡིན་པའི་ཕྱིར་རོ། །དེ་ལྟར་འདོད་པ་ཡང་མ་ཡིན་པས་དེའི་ཕྱིར་ཕུང་པོ་རྣམས་བདག་མ་ཡིན་ནོ། །འོ་ན་ཐལ་འགྱུར་བའི་ལུགས་ལ་ཡང་། ཆོས་ཐམས་ཅད་བདག་མེད་པར་མཐོང་བའི་ཚེ། མིང་དུ་བཏགས་པ་ཙམ་གྱི་གང་ཟག་རྣམས་མེད་པར་མཐོང་བར་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། །ཞེ་ན། རྟགས་མ་གྲུབ་སྟེ། ཕ་རོལ་པོས་ཕུང་པོ་རྣམས་བདག་ཏུ་འདོད་པ་ནི། བཏགས་དོན་བཙལ་ནས་བཞག་པ་ཡིན་པས་རང་གི་ངོ་བོ་ཉིད་ཀྱིས་གྲུབ་པའི་བདག་ཏུ་འགྱུར་བའི་ཕྱིར་ན། བདག་མེད་པར་མངོན་སུམ་དུ་མཐོང་བའི་ཚེ་དེ་མེད་པར་མཐོང་དགོས་པའི་སྐྱོན་འཇུག་ལ། ཐལ་འགྱུར་བས་བདག་གི་བཏགས་དོན་བཙལ་ནས་མི་འཇོག་པར་མིང་དུ་བཏགས་པ་ཙམ་གྱིས་འཇོག་པས་ན་སྐྱོན་དེ་རྣམ་པ་ཐམས་ཅད་དུ་མེད་པའི་ཕྱིར་རོ། ། གལ་ཏེ་བདག་མེད་པར་མཐོང་བའི་དུས་སུ་རྟག་པའི་བདག་ནང་གི་བྱེད་པའི་སྐྱེས་བུ་སྤོང་བ་སྟེ་མེད་པར་མཐོང་བ་ཡིན་པས་སྐྱོན་མེད་དོ་ཞེ་ན། དེ་ལྟར་འདོད་པ་དེའི་ཚེ་སྐབས་གཞན་དུ་ཡང་བདག་གི་སྒྲ་ནང་གི་བྱེད་པའི་སྐྱེས་བུ་ལ་འཇུག་པར་འགྱུར་བས། ཁྱོད་ཀྱི་སེམས་སམ་ཕུང་པོ་བདག་ཏུ་མི་འགྱུར་རོ། །གལ་ཏེ་ལས་འབྲས་ཀྱི་འབྲེལ་བའི་སྐབས་སུ་བདག་གི་སྒྲ་རྟག་བདག་ལ་འཇུག་པར་མི་འདོད་པས་སྐྱོན་མེད་དོ་ཞེ་ན། དེ་ཡང་མི་རིགས་ཏེ། ཆོས་ཐམས་ཅད་བདག་མེད་པའོ་ཞེས་པའི་སྐབས་སུ་ནང་གི་བྱེད་པའི་སྐྱེས་བུ་བདག་ཡིན་ལ། ལས་འབྲས་ཀྱི་སྐབས་སུ་ཕུང་པོ་བདག་ཡིན་ཞེས་འདོད་དགུར་སྤྱོད་པ་ལ་རིགས་པ་མེད་པའི་ཕྱིར་རོ། ། འོ་ན་ཐལ་འགྱུར་བའི་ལུགས་ལ། ཆོས་ཐམས་ཅད་བདག་མེད་པའོ་ཞེས་པའི་སྐབས་སུ་བདག་གི་སྒྲའི་དོན་ནི་ངོ་བོ་ཉིད་ཀྱིས་གྲུབ་པ་ལ་བྱེད། ལས་འབྲས་ཀྱི་འབྲེལ་བའི་སྐབས་སུ་བདག་གི་སྒྲའི་དོན་ནི་མིང་དུ་བཏགས་པ་ཙམ་གྱི་བདག་ལ་བྱེད་ཅེས་སོ་སོར་བཤད་ཚུལ་མེད་པར་ཐལ། ཁྱོད་ཀྱིས་གཞན་ལུགས་འགོག་ཚུལ་འཐད་པའི་ཕྱིར་ན་མ་ཁྱབ་སྟེ། རང་སྡེ་གཞན་གྱིས་ཕུང་པོ་ལས་རྫས་གཞན་པའི་གང་ཟག་ཁས་ལེན་པ་ལ་གནོད་པ་མཐོང་བའི་རྗེས་སུ། འོ་ན་གང་ཟག་ཅེས་བྱ་བ་དེ་གང་ཡིན་ཞེས་ལོགས་སུ་བཙལ་ནས་འཇོག་པ་ཡིན་ལ། ཐལ་འགྱུར་བས་རང་གི་ངོ་བོས་གྲུབ་པའི་བདག་ཁས་ལེན་པ་ལ་གནོད་པ་མཐོང་བའི་རྗེས་སུ། འོ་ན་གང་ཟག་ཅེས་བྱ་བ་དེ་གང་ཡིན་ཞེས་ལོགས་སུ་བཙལ་ནས་འཇོག་པ་མ་ཡིན་གྱི། སྔར་ནས་གང་ཟག་བསྙོན་མེད་དུ་སྣང་བ་དང་། དེ་ཉིད་རང་བཞིན་གྱིས་གྲུབ་པས་སྟོང་པར་ངེས་པ་ལ་བརྟེན་ནས་གང་ཟག་མིང་གིས་བཏགས་པ་ཙམ་དུ་འཆར་བ་ཡིན་པས་མི་མཚུངས་པའི་ཕྱིར་རོ། ། སྐྱོན་གཞན་ཡང་ཡོད་དེ། ཁྱོད་ཀྱི་ལྟར་ན་རྣལ་འབྱོར་པས་བདག་མེད་པ་མངོན་སུམ་དུ་མཐོང་བ་ཡིས། གཟུགས་སོགས་ཀྱི་དེ་ཁོ་ན་ཉིད་རྟོགས་པར་མི་འགྱུར་ཏེ། དེས་དེའི་ཚེ་མུ་སྟེགས་ཀྱིས་ཀུན་བཏགས་པའི་རྟག་བདག་ཙམ་མེད་པར་མཐོང་བའི་ཕྱིར་རོ། །དེའི་ཕྱིར་གཟུགས་སོགས་ལ་བདེན་པར་འཇུག་པའི་ཕྱིར། གཟུགས་སོགས་ཀྱི་ཡུལ་ཅན་གྱི་འདོད་ཆགས་སོགས་ད་དུང་ཡང་སྐྱེ་བར་འགྱུར་ཏེ། གཟུགས་སོགས་དེའི་ངོ་བོ་སྟེ་ཡིན་ལུགས་རྟོགས་པ་མེད་པའི་ཕྱིར་རོ། །བཞི་པ་ལ་ལྔ། བདག་ཏུ་གང་ལྟ་བ་ཐམས་ཅད་ཕུང་པོ་ཁོ་ན་ལ་ལྟ་བར་གསུངས་པའི་དོན་བཤད་པ། མདོ་གཞན་ལ་བརྟེན་ནས་ཕུང་པོའི་ཚོགས་ཙམ་བདག་མིན་པར་བཤད་པ། ཕུང་པོ་ཚོགས་པ་ཙམ་གྱི་དབྱིབས་ཀྱི་བཀོད་པ་བདག་ཡིན་པ་དགག་པ། ཕུང་པོ་ཚོགས་ཙམ་བདག་ཏུ་འདོད་པ་ལ་གནོད་བྱེད་གཞན་བསྟན་པ། ཐུབ་པས་བདག་དེ་ཁམས་དྲུག་ལ་སོགས་པ་ལ་བརྟེན་ནས་བཏགས་པར་གསུངས་པའོ། ། དང་པོ་ལ་གསུམ། ལུང་གི་དགོངས་པ་དགག་བྱ་གཅོད་པའི་དགག་ཕྱོགས་ནས་ཡིན་པར་བསྟན་པ། སྒྲུབ་ཕྱོགས་ནས་ཡིན་དུ་ཆུག་ཀྱང་ཕུང་པོ་བདག་ཏུ་སྟོན་པ་མིན་པ། དེ་དག་ལ་གཞན་གྱི་རྩོད་པ་སྤང་བའོ། །དང་པོ་ནི། གང་ཕྱིར་སྟོན་པས་ཕུང་པོ་བདག་གོ་ཞེས། །ཞེས་པ་ནས། མདོར་བསྟན་ཕུང་པོ་བདག་ཅེས་བཞེད་མ་ཡིན། །ཞེས་ཚིགས་བཅད་གཉིས་བྱུང་། གང་གི་ཕྱིར་སྟོན་པས་ཕུང་པོ་བདག་གོ་ཞེས་གསུངས་པ་དེའི་ཕྱིར་ཕུང་པོ་བདག་ཏུ་འདོད་ན། མདོ་དེ་ནི་ཕུང་པོ་རྣམས་བདག་ཏུ་སྟོན་པ་མ་ཡིན་གྱི། ཕུང་པོ་ལས་ངོ་བོ་གཞན་པའི་བདག་བདག་ལྟའི་དམིགས་པར་འདོད་པ་འགོག་པ་ཡིན་ཏེ། མདོ་གཞན་ལས་གཟུགས་བདག་མིན་ནོ་ཞེས་སོགས་གསུངས་པའི་ཕྱིར་ཏེ། གང་གི་ཕྱིར་གཟུགས་དང་ཚོར་བ་བདག་མིན་པ་དང་། འདུ་ཤེས་ཀྱང་བདག་མ་ཡིན་པ་དང་། འདུ་བྱེད་རྣམས་བདག་མིན་པ་དང་། རྣམ་ཤེས་ཀྱང་བདག་མིན་པར་མདོ་གཞན་ལས་གསུངས་པ་དེའི་ཕྱིར་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་བདག་གོ་སྙམ་དུ་ཡང་དག་པར་རྗེས་སུ་ལྟའོ་ཞེས་མདོར་བསྟན་པ་འདི་ལས་ནི་ཕུང་པོ་རྣམས་བདག་གོ་ཞེས་བཞེད་པ་མིན་ནོ། །དེའི་ཕྱིར་ཕུང་པོ་ལ་ལྟའོ་ཞེས་པས་ཕུང་པོ་ལ་བརྟེན་ནས་བཏགས་པའི་བདག་དམིགས་པར་སྟོན་པར་གསལ་ཏེ། ཕུང་པོ་དང་ཕུང་པོ་ལས་ངོ་བོ་ཐ་དད་པའི་བདག་གཉིས་ཀ་འཇིག་ལྟའི་དམིགས་པ་ཡིན་པ་ཁེགས་པའི་ཕྱིར་རོ། ། གཉིས་པ་ནི། ཕུང་པོ་བདག་ཅེས་བརྗོད་ཚེ་ཕུང་རྣམས་ཀྱི། །ཞེས་པ་ནས། དེ་མེད་ཕྱིར་དེ་ཚོགས་པ་མ་ཡིན་ནོ། །ཞེས་ཚིགས་བཅད་གཅིག་བྱུང་། ཕུང་པོ་ལྔ་པོ་འདི་དག་ཁོ་ན་ལ་ལྟའོ་ཞེས་པ་འདི་ནི་སྒྲུབ་ཕྱོགས་ནས་ཕུང་པོ་བདག་ཏུ་སྟོན་པ་ཡིན་དུ་ཆུག་ཀྱང་། ཕུང་པོ་ལྔ་རེ་རེ་ནས་བདག་ཏུ་སྟོན་པ་མིན་ཏེ། འདི་ལྟར་ཕུང་པོ་བདག་གོ་ཞེས་བརྗོད་པའི་ཚེ། ཕུང་པོ་རྣམས་ཀྱི་ཚོགས་པ་བདག་ཏུ་བརྗོད་པ་ཡིན་གྱི། ཕུང་པོ་རྣམས་ཀྱི་ངོ་བོ་སྟེ་རེ་རེ་བ་བདག་ཏུ་སྟོན་པ་མིན་པའི་ཕྱིར་ཏེ། དཔེར་ན་ཤིང་རྣམས་ནི་ནགས་ཚལ་ལོ་ཞེས་བརྗོད་པ་ན། ཤིང་གི་ཚོགས་པ་ནགས་ཚལ་ཡིན་གྱི་ཤིང་རེ་རེ་བ་ནགས་སུ་བརྗོད་པ་མིན་པ་བཞིན་ནོ། །ཞེས་གཞན་ལ་གྲུབ་པ་དཔེར་བརྗོད་པའོ། ། གལ་ཏེ་ཚོགས་པ་བདག་ཡིན་པ་འདོད་དོ་ཞེ་ན། དེ་ལྟ་ན་མདོ་ལས། བདག་ཉིད་བདག་གི་མགོན་ཡིན་ཏེ། །བདག་ཉིད་བདག་གི་དགྲ་ཡང་ཡིན། །ལེགས་དང་ངན་པ་བྱས་པ་ལ། །བདག་ཉིད་བདག་གི་དཔང་པོ་ཡིན།། ཞེས་དང་། བདག་ཉིད་ལེགས་པར་དུལ་བས་ནི། །མཁས་པས་མཐོ་རིས་ཐོབ་པར་འགྱུར།། ཞེས་བདག་ནི་མགོན་དང་འདུལ་བའམ་དཔང་པོ་ཉིད་དུ་གསུངས་ལ། ཁྱེད་ལྟར་ན་ཚོགས་པ་རྐྱང་པ་དེ་མགོན་མིན་ཞིང་། འདུལ་བའམ་དཔང་པོ་ཉིད་ཀྱང་མིན་ཏེ། ཚོགས་པ་ཙམ་དེ་ནི་རྫས་སུ་མེད་པའི་ཕྱིར་ན་བདག་དེ་ཕུང་པོའི་ཚོགས་པ་ཙམ་མ་ཡིན་ནོ། ། འདི་ལ་ཁ་ཅིག་ན་རེ། ཚོགས་པ་བདག་ཡིན་པ་འགོག་ཚུལ་འདི་མི་འཐད་དེ། རྫས་སུ་མེད་ན་བདག་མ་ཡིན་པས་ཀྱང་མ་ཁྱབ། མགོན་དང་དཔང་པོ་མ་ཡིན་པས་ཀྱང་མ་ཁྱབ་པའི་ཕྱིར་ཟེར་ན། སྐབས་འདིའི་ཕྱོགས་སྔ་སྨྲ་བས། མགོན་དང་དཔང་པོ་སེམས་ཁོ་ནས་བྱེད་པ་དང་། སེམས་དེ་ཡང་རྫས་ཡོད་དུ་འདོད་པའི་དབང་དུ་བྱས་ནས་དེ་ལྟར་བཤད་དམ་ཞིབ་ཏུ་དཔྱད་པར་བྱའོ། །གསུམ་པ་ནི། དེ་ཚེ་དེ་ཡི་ཡན་ལག་ཚོགས་གནས་རྣམས། །ཤིང་རྟ་ཉིད་འགྱུར་ཤིང་རྟ་དང་བདག་མཚུངས། །ཞེས་བྱུང་། ཅི་སྟེ་ཚོགས་པ་ནི་ཚོགས་པ་ཅན་ལས་ངོ་བོ་ཐ་དད་དུ་མེད་པའི་ཕྱིར། མགོན་བྱེད་པ་སོགས་ནི་ཚོགས་པ་ཅན་རྣམས་ཀྱི་ཡིན་པར་རྟོགས་པར་འགྱུར་བས། མགོན་དང་འདུལ་བ་སོགས་རིགས་པར་འགྱུར་རོ་སྙམ་ན། བདག་གི་སྒྲ་རེས་འགའ་ཕུང་པོ་ཚོགས་པ་དང་། རེས་འགའ་ཚོགས་པ་ཅན་ཕུང་པོ་ལ་ཉེ་བར་སྦྱོར་བ་འདི་ལ། སྔར་དེ་ལྟར་འདོད་དགུར་སོ་སོ་ལ་སྦྱོར་མི་རུང་བར་བཤད་ཟིན་པའི་ཕྱིར་རོ།། སྐྱོན་གཞན་ཡང་ཡོད་དེ། ཕུང་པོའི་ཚོགས་པ་བདག་ཏུ་འདོད་པ་དེའི་ཚེ་ཤིང་རྟ་དེའི་ཡན་ལག་གི་ཚོགས་པ་ཕྱོགས་གཅིག་ཏུ་གནས་པ་རྣམས་ཤིང་རྟ་ཉིད་དུ་གྱུར་པའི་སྐྱོན་ཡོད་དེ། ཤིང་རྟ་དང་བདག་གཉིས་རང་གི་ཡན་ལག་ཚོགས་པ་ལ་འཇོག་མི་འཇོག་མཚུངས་པའི་ཕྱིར་ཏེ། མདོ་ལས། ཇི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་རྟར་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱའོ། །ཞེས་གསུངས་པའི་ཕྱིར་རོ། །གཉིས་པ་ནི། མདོ་ལས་ཕུང་པོ་བརྟེན་ནས་ཡིན་གསུངས་པ། །དེ་ཕྱིར་ཕུང་པོ་འདུས་ཙམ་བདག་མ་ཡིན། །ཞེས་བྱུང་། སྔར་བཤད་པ་དེ་ལྟར་ན་མདོ་ལས་ཕུང་པོ་ཚོགས་པ་ལ་བརྟེན་ནས་སེམས་ཅན་དུ་བཏགས་པ་ཡིན་ནོ་ཞེས་གསུངས་པ་དེའི་ཕྱིར་ཕུང་པོ་འདུས་པ་སྟེ་ཚོགས་པ་ཙམ་བདག་མ་ཡིན་ནོ། །དེ་ཉིད་སྒྲུབ་ངག་གིས་གསལ་བར་བྱེད་པ་ནི། གང་ཞིག་ལ་བརྟེན་ནས་གང་བཏགས་པ་དེ་ནི་བཏགས་པ་ཉེ་བར་ལེན་པའི་ཡན་ལག་ཚོགས་པ་ཙམ་མ་ཡིན་ཏེ། བརྟེན་ནས་བཏགས་པའི་ཕྱིར་འབྱུང་འགྱུར་བཞིན་ནོ། །ཤིང་རྟའི་ཡན་ལག་གི་ཚོགས་པ་ནི་ཤིང་རྟའི་རྟེན་ཡིན་གྱི་བརྟེན་པ་ཤིང་རྟ་མ་ཡིན་པ་ལྟར། ཕུང་པོའི་ཚོགས་པ་ཡང་གང་ཟག་གི་རྟེན་ཡིན་གྱི་བརྟེན་པ་གང་ཟག་མ་ཡིན་པ་ནི་མདོ་དེའི་དགོངས་པ་ཡིན་ནོ། ། གསུམ་པ་ནི། དབྱིབས་ཞ་ེན་དེ་གཟུགས་ཅན་ལ་ཡོད་ཕྱིར། །ཞེས་པ་ནས། གང་ཕྱིར་དེ་དག་ལ་དབྱིབས་ཡོད་མ་ཡིན། །ཞེས་ཚིགས་བཅད་གཅིག་བྱུང་། གང་གི་ཚེ་འཕང་ལོ་ལ་སོགས་པ་ཚོགས་ནས་ཤིང་རྟའི་དབྱིབས་ཀྱི་ཁྱད་པར་ཅན་དང་ལྡན་པར་འགྱུར་བ་དེའི་ཚེ་ཤིང་རྟའི་མིང་རྙེད་པར་འགྱུར་བ་ལྟར། སེམས་ཅན་གྱི་རྒྱུད་ཀྱི་གཟུགས་སོགས་ཕུང་པོ་རྣམས་ཀྱི་དབྱིབས་བཀོད་པ་ཙམ་བདག་ཡིན་ནོ་ཞེ་ན། དབྱིབས་དེ་ནི་གཟུགས་ཅན་ཁོ་ན་ལ་ཡོད་པའི་ཕྱིར། ཁྱོད་ལ་སྟེ་ལྟར་ན་གཟུགས་ཅན་དེ་དག་ཉིད་བདག་ཅེས་བྱ་བར་འགྱུར་གྱི། སེམས་དང་སོགས་པས་སེམས་བྱུང་གི་ཚོགས་པ་ནི་བདག་ཉིད་དུ་འཇོག་པར་འགྱུར་བ་མིན་པར་འགྱུར་ཏེ། གང་གི་ཕྱིར་ན་སེམས་སེམས་བྱུང་དེ་དག་ལ་དབྱིབས་ཡོད་པ་མ་ཡིན་པའི་ཕྱིར་རོ། ། བཞི་པ་ནི། ལེན་པོ་རང་ཉེར་ལེན་གཅིག་རིགས་དངོས་མིན། །ཞེས་པ་ནས། མ་ཡིན་གང་ཕྱིར་བྱེད་པོ་མེད་ལས་མེད། །ཅེས་ཚིགས་བཅད་གཅིག་བྱུང་། སྐྱོན་གཞན་ཡང་ཡོད་དེ། འདིས་ཉེ་བར་ལེན་པར་བྱེད་པས་ན་ཉེ་བར་ལེན་པ་པོ་རང་སྟེ་བྱེད་པ་པོ་བདག་དང་། འདི་ཉེ་བར་བླང་བར་བྱ་བས་ན་ཉེ་བར་ལེན་པ་སྟེ་ལས་སུ་བྱ་བ་ཕུང་པོ་ལྔའོ། །དེ་གཉིས་གཅིག་པའི་དངོས་པོར་རིགས་པ་མིན་པ་ནི་ཚོགས་པ་ཙམ་བདག་ཏུ་འཇོག་པ་མི་རིགས་པའོ། །གལ་ཏེ་ཕུང་པོ་ཚོགས་པ་ཙམ་བདག་ཡིན་པ་དེ་ལྟ་ན་ནི་ལས་བྱེད་པ་པོ་རྣམས་གཅིག་ཉིད་དུ་འགྱུར་ལ། འདི་ནི་འདོད་པ་ཡང་མ་ཡིན་ཏེ། འབྱུང་བ་དང་འབྱུང་འགྱུར་གཉིས་དང་། བུམ་པ་དང་རྫ་མཁན་ཀྱང་གཅིག་ཉིད་དུ་འགྱུར་བའི་ཕྱིར་རོ། །ཅི་སྟེ་བྱེད་པ་པོ་ཉིད་དུ་འགྱུར་བ་ཕུང་པོ་ཚོགས་པ་ཉེ་བར་ལེན་པ་པོ་ནི་འགའ་ཡང་མེད་དེ། བྱེད་པ་པོ་འདི་ནི་ཉེ་བར་ལེན་པ་ལས་སུ་བྱ་བ་ཕུང་པོ་འདུས་པ་ཙམ་ཞིག་ཡོད་དོ་སྙམ་དུ་བློ་ལ་སེམས་པ་ཡིན་ན། དེ་ནི་དེ་ལྟར་མ་ཡིན་ཏེ། གང་གི་ཕྱིར་ན་བྱེད་པ་པོ་མེད་ན་རྒྱུ་མེད་པའི་ལས་ཀྱང་མེད་པའི་ཕྱིར་རོ། ། ལྔ་པ་ནི། གང་ཕྱིར་ཐུབ་པས་བདག་དེ་ས་ཆུ་མེ། །ཞེས་པ་ནས། དེ་ཕྱིར་ངར་འཛིན་བློ་དེ་རྣམས་ལ་མིན། །ཞེས་ཚིགས་བཅད་གཉིས་བྱུང་། སྐྱོན་གཞན་ཡང་ཡོད་དེ། གང་གི་ཕྱིར་ཐུབ་པས་མདོ་ལས་བདག་དེ་ས་དང་ཆུ་མེ་དང་རླུང་གི་ཁམས་དང་། རྣམ་པར་ཤེས་པའི་ཁམས་དང་། བུ་ག་ནམ་མཁའ་ཞེས་བྱ་བའི་ཁམས་དྲུག་ལ་བརྟེན་ནས་དང་། མིག་གི་རེག་པའི་སྐྱེ་མཆེད་དང་ལ་སོགས་པས་ཡིད་ཀྱི་རེག་པའི་སྐྱེ་མཆེད་དྲུག་དག་ལ་བརྟེན་ནས་ཉེ་བར་བསྟན་ཞིང་། སེམས་དང་དེ་དག་ལས་གཞན་པའི་སེམས་བྱུང་གི་ཆོས་རྣམས་གདགས་གཞིར་ཉེ་བར་བཟུང་བ་ལ་བརྟེན་ནས་བདག་ཏུ་འདོགས་སོ་ཞེས་ངེས་པར་ཏེ་གསལ་བར་གསུངས་པ་དེའི་ཕྱིར། བདག་དེ་ནི་སའི་ཁམས་ལ་སོགས་པའི་ཡ་ཀྱལ་དེ་རྣམས་དང་དེ་ཉིད་མ་ཡིན་པ་སྟེ་དེ་རྣམས་རེ་རེ་ནས་བདག་ཏུ་མི་རུང་ལ། དེ་རྣམས་ཀྱི་ཚོགས་པ་ཙམ་ཉིད་ཀྱང་བདག་ཏུ་འཇོག་པ་མིན་ཏེ། དེའི་ཕྱིར་ངར་འཛིན་པའི་བློ་ལྷན་སྐྱེས་ཀྱིས་ཆོས་དེ་རྣམས་ཀྱི་ཚོགས་པ་དང་ཡ་གྱལ་རྣམས་ལ་དམིགས་པར་བྱེད་པ་མིན་ནོ། ། ལྔ་པ་ནི། བདག་མེད་རྟོགས་ཚེ་རྟག་པའི་བདག་སྤོང་ཞིང་། །ཞེས་པ་ནས། ཀྱེ་མ་གཞན་གྱི་གནམ་པོར་འགྱུར་ཉིད་དོ། །ཞེས་ཚིགས་བཅད་གཉིས་བྱུང་། རང་སྡེ་གཞན་གྱི་ལུགས་འབྲེལ་མེད་དུ་བསྟན་པའི་ཕྱིར་བཤད་པ། གང་ཟག་གི་བདག་མེད་མངོན་སུམ་དུ་རྟོགས་པར་འདོད་པའི་ཚེ་ནི། རྟག་པའི་བདག་ཙམ་ཞིག་སྤོང་བ་སྟེ་མེད་པར་མཐོང་ཞིང་། རྟག་པའི་བདག་འདི་ནི་ངར་འཛིན་པའི་འཇིག་ལྟ་ལྷན་སྐྱེས་ཀྱི་རྟེན་ཏེ་དམིགས་རྣམ་གང་གི་ཡུལ་དུའང་མི་འདོད་པ་དེའི་ཕྱིར། རྟག་པའི་བདག་ཙམ་མེད་པར་མཐོང་བའི་ཤེས་པ་གོམས་པས། བདག་ཏུ་ལྟ་བ་ལྷན་སྐྱེས་དཔྱིས་ཏེ་དྲུང་ནས་ཀྱང་འབྱིན་ཞེས་སྨྲ་བ་ནི་ཀྱེ་མ་ཤིན་ཏུ་མཚར་ཏེ། དཔེར་ན་གང་ཟག་བླུན་པོ་ཁ་ཅིག་རང་གི་ཁྱིམ་གྱི་རྩིག་ཕུག་ན་སྦྲུལ་གནས་པ་མཐོང་ནས་འཇིགས་བཞིན་དུ་གནས་པ་ལ། གཞན་ཞིག་གིས་ཀྱེ་མི་ཁྱོད་མ་འཇིགས་ཤིག། ཁྱིམ་འདི་ན་གླང་ཆེན་མེད་དོ་ཞེས་དོགས་པ་བསལ་བ་ན། ཁྱིམ་དེར་གླང་པོ་ཆེ་མེད་པར་ཤེས་པས་སྦྲུལ་གྱི་འཇིགས་པའང་སྤོང་བར་བྱེད་པ་ནི། ཀྱེ་མའོ་མཁས་པ་གཞན་གྱི་གནམ་པོར་ཏེ་བཞད་གད་དུ་འགྱུར་བ་ཉིད་བཞིན་ནོ། ། གསུམ་པ་ལ་གཉིས། རྟེན་དང་བརྟེན་པ་དང་ལྡན་པའི་ཕྱོགས་དགག་པ། བཀག་པ་རྣམས་ཀྱི་དོན་བསྡོམས་ཏེ་བསྟན་པའོ། །དང་པོ་ནི། ཕུང་པོར་བདག་ཡོད་མ་ཡིན་བདག་ལ་ཡང་། །ཞེས་པ་ནས། བདག་ནི་གཟུགས་ལས་དེ་ཉིད་གཞན་ཉིད་མེད། །ཅེས་ཚིགས་བཅད་གཉིས་བྱུང་། ཕྱོགས་ལྷག་མ་གསུམ་མེད་པར་བསྟན་པའི་ཕྱིར་བཤད་པ། ཕུང་པོར་ཏེ་དེ་ལ་བདག་ངོ་བོ་ཉིད་ཀྱིས་བརྟེན་པའི་ཚུལ་གྱིས་ཡོད་པ་མ་ཡིན་ཞིང་། བདག་ལ་ཡང་ཕུང་པོ་དེ་རྣམས་ངོ་བོ་ཉིད་ཀྱིས་བརྟེན་པའི་ཚུལ་གྱིས་ཡོད་པ་མིན་ཏེ། གང་གི་ཕྱིར་ན་ཕུང་པོ་དང་བདག་འདིར་ངོ་བོ་ཉིད་ཀྱི་གྲུབ་པའི་གཞན་ཉིད་ཡོད་ན། རང་བཞིན་གྱིས་གྲུབ་པའི་རྟེན་དང་བརྟེན་པའི་རྟོག་པ་གཉིས་པོ་འདིར་འགྱུར་ན། རང་བཞིན་གྱིས་གཞན་ཉིད་དུ་གྲུབ་པ་དེ་མེད་པ་དེའི་ཕྱིར་རྟེན་དང་བརྟེན་པར་ངོ་བོ་ཉིད་ཀྱིས་གྲུབ་པ་འདི་ཕྱིན་ཅི་ལོག་གི་རྟོག་པས་བཞག་པ་ཙམ་མོ། །བདག་ནི་གཟུགས་ཕུང་དང་ལྡན་པ་ངོ་བོ་ཉིད་ཀྱིས་གྲུབ་པར་མི་འདོད་དེ། གང་གི་ཕྱིར་ན་བདག་ཕུང་པོ་ལས་རང་བཞིན་གྱིས་གཅིག་དང་ཐ་དད་གང་རུང་དུ་གྲུབ་པ་ཡོད་པ་མིན་པ་དེའི་ཕྱིར། བདག་ཕུང་པོ་དང་ལྡན་པའི་སྦྱོར་བ་རང་བཞིན་གྱིས་གྲུབ་པ་མེད་དེ། འདི་ལྟར་ལྡན་པའི་རྐྱེན་ཡང་ལྷ་སྦྱིན་གནག་སྟེ་བ་གླང་དང་ལྡན་ནོ་ཞེས་པ་ལྟ་བུ་ནི་གཞན་ན་སྟེ་ངོ་བོ་ཐ་དད་པ་ལ་སྦྱོར་ལ། ལྷ་སྦྱིན་གཟུགས་དང་ལྡན་ཞེས་པ་ལྟ་བུ་ནི་ངོ་བོ་གཞན་མིན་པ་ལ་སྦྱོར་བ་ཡིན་ན། བདག་ནི་གཟུགས་ལས་དེ་ཉིད་དེ་གཅིག་དང་གཞན་ཉིད་དེ་ཐ་དད་པ་མེད་པའི་ཕྱིར་རོ། །དེ་དག་གིས་ནི་ཕུང་པོ་ལྷག་མ་བཞི་དང་ལྡན་པ་ངོ་བོ་ཉིད་ཀྱིས་གྲུབ་པ་ཡང་བཀག་པར་ཤེས་པར་བྱའོ།། གཉིས་པ་ནི། གཟུགས་བདག་མ་ཡིན་བདག་ནི་གཟུགས་ལྡན་མིན། །ཞེས་པ་ནས། རྩེ་མོ་མཐོ་བར་གྱུར་པ་འདི་དག་གོ །ཞེས་ཚིགས་བཅད་གཉིས་བྱུང་། སྔར་བཀག་པའི་ཕྱོགས་རྣམས་བསྡོམས་ཏེ་བསྟན་པའི་སྒོ་ནས་རྩེ་མོའི་འཇིག་ལྟའི་གྲངས་བསྟན་པའི་ཕྱིར་བཤད་པ། གཟུགས་ནི་བདག་མ་ཡིན་པ་ལ་བདག་ཏུ་ལྟ་བ་དང་། བདག་ནི་གཟུགས་དང་ངོ་བོ་ཉིད་ཀྱིས་ལྡན་པ་མིན་པ་ལ་དེར་ལྟ་བ་དང་། གཟུགས་ལ་བདག་རང་བཞིན་གྱིས་མེད་པ་ལ་ཡོད་པར་ལྟ་བ་དང་། བདག་ལ་གཟུགས་རང་བཞིན་གྱིས་ཡོད་པ་མིན་པ་ལ་ཡོད་པར་ལྟ་བ་བཞི་སྟེ། གཟུགས་ཕུང་ལ་བཤད་པ་དེ་ལྟར་འཇིག་ལྟས་ལྟ་བའི་ཚུལ་རྣམ་པ་བཞིར་ཕུང་པོ་ལྷག་མ་བཞི་པོ་ཀུན་ལ་བཞི་བཞིར་ལྟ་བ་ཤེས་པར་བྱ་སྟེ། དེ་དག་ནི་བདག་ཏུ་ལྟ་བ་འཇིག་ཚོགས་ལ་ལྟ་བའི་ཆ་ཉི་ཤུར་འདོད་པ་ཡིན་ནོ། །བདག་གཟུགས་ཕུང་ལས་ངོ་བོ་ཐ་དད་པར་ལྟ་བ་བསྣན་ནས་ཕུང་པོ་རེ་རེ་ལ་ལྔ་ལྔར་ལྟ་བ་སྟེ་ཆ་ཉེར་ལྔར་འགྱུར་དགོས་པ་ལ། མདོ་ལས། འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ། ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ། །ཞེས་འཇིག་ལྟའི་ཆ་ཉི་ཤུར་གསུངས་པའི་རྒྱུ་མཚན་ནི། སྔོན་དུ་ཕུང་པོ་མ་བཟུང་བར་འཇིག་ལྟས་བདག་ཏུ་མངོན་པར་ཞེན་པར་མི་ནུས་པས། རྣམ་པ་བཞི་བཞིའི་སྒོ་ནས་ཕུང་པོ་རྣམས་ལ་དམིགས་ཤིང་བདག་ལ་འཇུག་གོ །དེའི་ཕྱིར་ཕུང་པོ་རྣམས་མ་གཏོགས་པར་གཞན་དུ་བདག་ཏུ་ཞེན་པའི་གཞི་ལྔ་པ་མུ་སྟེགས་པ་མ་གཏོགས་པ་ལ་མི་འབྱུང་བས་ཆ་ལྔ་པ་མ་གསུངས་སོ། །རྩ་ཤེ་ལས་ཕྱོགས་གཞན་ལྔ་པ་གསུངས་པ་ནི་མུ་སྟེགས་པའི་ལུགས་དགག་པའི་ཕྱིར་རོ་ཞེས་བྱ་བར་ཤེས་པར་བྱའོ། །ཞེས་རྣམ་བཤད་ལས་གསུངས་སོ། །དམིགས་པ་ང་ལ་དམིགས་ནས་རྣམ་པ་རང་བཞིན་གྱིས་གྲུབ་པར་འཛིན་པའི་འཇིག་ཚོགས་ལ་ལྟ་བའི་རི་བོ། བདག་མེད་པ་མངོན་སུམ་དུ་རྟོགས་པའི་ཡེ་ཤེས་ཀྱི་རྡོ་རྗེས་བཅོམ་པ་སྟེ་བཤིག་པ་ན། བཅོམ་པའི་བདག་ཏུ་ལྟ་བ་གང་དང་ལྷན་ཅིག་ཏུ་འཇིག་པར་འགྱུར་བ། བཤད་མ་ཐག་པའི་རྩ་བའི་འཇིག་ཚོགས་ལྟ་བའི་རི་ལྷུན་སྟུག་པོ་ལ་གནས་པའི་རྩེ་མོ་མཐོ་བར་གྱུར་བ་ཉི་ཤུ་ནི་སྔར་ཕུང་པོ་རེ་རེ་ལ་བཞི་བཞིར་བཤད་པ་འདི་དག་གོ། རྩ་བའི་འཇིག་ལྟ་ལ་ཉི་ཤུའི་དབྱེ་བ་མེད་ལ། བློ་ཀུན་བརྟགས་དང་ལྷན་སྐྱེས་གཉིས་ཡོད་ཀྱང་། གང་དང་ལྷན་ཅིག་ཏུ་ཉི་ཤུ་རྒྱུན་ཞུགས་ཀྱིས་སྤངས་པའི་རྩ་བའི་འཇིག་ལྟ་ནི་ཀུན་བརྟགས་ཡིན་ནོ། ། བཞི་པ་ལ་གཉིས། ཕྱོགས་སྔ་མ་བརྗོད་པ་དང་། ལུགས་དེ་དགག་པའོ། །དང་པོ་ནི། ཁ་ཅིག་དེ་ཉིད་གཞན་ཉིད་རྟག་མི་རྟག །ཅེས་པ་ནས། དེ་ནི་ངར་འཛིན་གཞིར་ཡང་འདོད་པ་ཡིན། །ཞེས་ཚིགས་བཅད་གཅིག་བྱུང་། རང་གི་སྡེ་པ་མང་པོས་བཀུར་བ་བ་ཁ་ཅིག་ནི། གང་ཟག་ཕུང་པོ་ལས་ངོ་བོ་ཐ་དད་པ་མིན་ལ། ཕུང་པོའི་རང་བཞིན་ཅན་ཡང་མིན་པ་དེའི་ཕྱིར་བདག་ནི་ཕུང་པོ་ལས་དེ་ཉིད་དང་གཞན་ཉིད་དུ་བརྗོད་དུ་མེད་དོ། །དེ་བཞིན་དུ་གང་ཟག་ནི་རྟག་པ་དང་མི་རྟག་པ་ལ་སོགས་པ་ཉིད་དུ་ཡང་བརྗོད་དུ་མེད་དོ། །གང་ཟག་དེ་རྫས་ཡོད་དུ་ཡང་འདོད་དེ། དགེ་མི་དགེའི་བྱེད་པ་པོ་དང་། བདེ་སྡུག་གི་ཟ་བ་པོ་ཉིད་དུ་བརྗོད་པའི་ཕྱིར་དང་། འཁོར་བར་བཅིངས་པ་དང་མྱང་འདས་ཀྱི་སྐབས་སུ་གྲོལ་བ་པོ་ཡིན་པའི་ཕྱིར་རོ། །བདག་དེ་རྣམ་ཤེས་དྲུག་གི་ཤེས་བྱར་ཡང་འདོད་ཅིང་། བདག་དེ་ནི་ངར་འཛིན་པའི་གཞི་སྟེ་དམིགས་པར་ཡང་འདོད་པ་ཡིན་ནོ། ། གཉིས་པ་ནི། གང་ཕྱིར་གཟུགས་ལས་སེམས་བརྗོད་མེད་མི་རྟོགས། །ཞེས་པ་ནས། དེ་ཕྱིར་བདག་མེད་དངོས་ཆོས་དང་བྲལ་ཕྱིར། །ཞེས་ཚིགས་བཅད་གསུམ་བྱུང་། བརྗོད་དུ་མེད་པ་ལ་རྫས་ཡོད་མི་སྲིད་པར་བཤད་པ། གང་གི་ཕྱིར་ན་གཟུགས་ལས་སེམས་དེ་ཉིད་དང་གཞན་གང་དུ་ཡང་བརྗོད་དུ་མེད་པར་མི་རྟོགས་པ་སྟེ་མི་འདོད་པ་ལྟར། དངོས་པོ་སྟེ་རྫས་སུ་ཡོད་པ་རྣམས་ལ་དེ་ཉིད་དང་གཞན་ཉིད་དུ་བརྗོད་དུ་མེད་པར་རྟོགས་པ་མ་ཡིན་པ་ཉིད་དེ། འདི་ལྟར་གལ་ཏེ་བདག་འགའ་ཞིག་དངོས་པོར་ཏེ་རྫས་སུ་གྲུབ་པར་གྱུར་ན། སེམས་ལྟར་དུ་གྲུབ་པའི་དངོས་པོ་སྒོ་གཉིས་གང་དུ་ཡང་བརྗོད་དུ་མེད་པར་མི་འགྱུར་རོ། །གང་ཟག་བཏགས་ཡོད་དུ་བསྟན་པའི་ཕྱིར་བཤད་པ། གང་གི་ཕྱིར་ཁྱོད་ཀྱི་ལྟར་ན་བུམ་པ་རང་རྐྱ་ཐུབ་པའི་དངོས་པོར་མ་གྲུབ་པའི་ངོ་བོ་དེ་རང་གི་ཡན་ལག་གི་གཟུགས་སོགས་ལས་དེ་ཉིད་དང་ངོ་བོ་གཞན་དུ་བརྗོད་དུ་མེད་པར་འགྱུར་བར་འདོད་པས། དེ་བཞིན་དུ་བདག་གང་ཡིན་པ་དེ་ཡང་ཕུང་པོ་ལས་དེ་ཉིད་དང་གཞན་ཉིད་དུ་བརྗོད་དུ་མེད་པའི་བཏགས་ཡོད་དུ་འགྱུར་བ་དེའི་ཕྱིར་གང་ཟག་རང་གི་ངོ་བོ་ཉིད་ཀྱིས་ཡོད་པར་གྲུབ་པར་རྟོགས་པ་སྟེ་གཟུང་བར་མི་བྱའོ། །དེ་ཉིད་དང་གཞན་གཉིས་དངོས་པོའི་རྟེན་ཉིད་དུ་བརྗོད་ནས། རྟེན་དེ་མ་ཡིན་པ་ཉིད་ཀྱིས་བདག་རྫས་ཡོད་འགོག་པར་རྩོམ་པ། གལ་ཏེ་ཁྱོད་ཀྱི་ལྟར་བདག་རྫས་སུ་ཡོད་ན་ནི། ཁྱོད་ཀྱི་རྣམ་ཤེས་ནི་རང་གི་བདག་ཉིད་ལས་གཞན་ནི་མིན་པར་འདོད་པ་བཞིན་དུ། གང་ཟག་ཀྱང་ངེས་པར་རང་གི་བདག་ཉིད་ལས་གཞན་ཉིད་མིན་པས་དེ་ཉིད་དུ་བརྗོད་དགོས་སོ། ། ཡང་ཁྱོད་ཀྱི་རྣམ་ཤེས་གཟུགས་སོགས་ལས་གཞན་པའི་དངོས་པོར་འདོད་པ་བཞིན་དུ། གང་ཟག་ཀྱང་ཕུང་པོ་ལས་ངོ་བོ་ཐ་དད་པར་བརྗོད་དགོས་སོ། །དངོས་པོ་ལ་གཅིག་དང་ཐ་དད་ཀྱི་རྣམ་པ་དེ་གཉིས་ངེས་པར་མཐོང་བར་འགྱུར་བ་དེའི་ཕྱིར་བདག་རྫས་སུ་མེད་དེ། དངོས་པོའི་ཆོས་དེ་ཉིད་དང་གཞན་གཉིས་སུ་གྲུབ་པ་དང་བྲལ་བའི་ཕྱིར་རོ། །ལྔ་པ་ལ་བཞི། བདག་མཐའ་བདུན་དུ་མེད་ཀྱང་བརྟེན་ནས་བཏགས་པ་ཤིང་རྟ་དང་འདྲ་བར་བསྟན་པ། སྔར་མ་བཤད་པའི་ཕྱོགས་ལྷག་མ་གཉིས་རྒྱས་པར་བཤད་པ། དེ་ལྟར་བཤད་པ་ལ་གཞན་གྱི་རྩོད་པ་སྤང་བ། མིང་གི་ཐ་སྙད་ཀྱི་དོན་གཞན་ཡང་གྲུབ་པར་བསྟན་པའོ། ། དང་པོ་ནི། དེ་ཕྱིར་ངར་འཛིན་རྟེན་ནི་དངོས་པོ་མིན། །ཞེས་པ་ནས། འདུས་པ་ཙམ་མིན་དབྱིབས་མིན་ཇི་བཞིན་ནོ། །ཞེས་ཚིགས་བཅད་གཉིས་བྱུང་། བདག་རྫས་ཡོད་མི་འཐད་པ་དེའི་ཕྱིར་ངར་འཛིན་པའི་རྟེན་ཏེ་དམིགས་པ་ན་དངོས་པོ་སྟེ་རང་བཞིན་གྱིས་གྲུབ་པ་མིན་ཏེ། རྣམ་པར་དཔྱད་པ་ན་བདག་ནི་ཕུང་པོ་ལས་གཞན་ཏེ་ངོ་བོ་ཐ་དད་པ་མིན་ལ། ཕུང་པོའི་ངོ་བོ་ཚོགས་པ་དང་ཡ་གྱལ་གང་ཡང་བདག་མིན་པ་དང་། བདག་ཕུང་པོ་རྣམས་ཀྱི་རྟེན་དང་བདག་འདི་ལ་ཕུང་པོ་རྟེན་དུ་ཡོད་པ་མིན་ཞིང་། བདག་འདི་ནི་ཕུང་པོ་དེ་རྣམས་དང་ལྡན་པའང་ངོ་བོ་ཉིད་ཀྱིས་ཡོད་པ་མིན་ནོ། །དེའི་ཕྱིར་བདག་འདི་ནི་ཕུང་པོ་རྣམས་ལ་བརྟེན་ནས་གྲུབ་པར་འགྱུར་བའོ། །དཔེར་ན་ཤིང་རྟ་རང་གི་ཡན་ལག་ལས་དོན་གཞན་དུ་འདོད་པ་མིན་ལ། གཞན་མིན་ཏེ་གཅིག་ཏུ་གྲུབ་པ་མ་ཡིན་པ་དང་། ཡན་ལག་དེ་དང་ལྡན་པ་ཡང་ངོ་བོ་ཉིད་ཀྱིས་གྲུབ་པ་མིན་ཞིང་། ཡན་ལག་ལ་ཕར་རྟེན་པ་རང་བཞིན་གྱིས་གྲུབ་པ་མིན་ལ། ཡན་ལག་དག་ཤིང་རྟ་དེར་བརྟེན་པ་རང་བཞིན་གྱིས་ཡོད་པ་མིན་པ་དང་། ཡན་ལག་འདུས་པ་ཙམ་མིན་ལ། ཡན་ལག་གི་དབྱིབས་མིན་པ་ཇི་ལྟ་བ་དེ་བཞིན་དུ། བདག་དང་ཕུང་པོ་གཉིས་ཀྱང་དེ་བཞིན་དུ་ཤེས་པར་བྱའོ། ། གཉིས་པ་ལ་གཉིས། དངོས་ཀྱི་དོན། རིགས་པ་དེ་གཞན་ལ་ཁ་སྤོ་བའོ། །དང་པོ་ལ་གཉིས། ཚོགས་པ་ཤིང་རྟར་འདོད་པ་དགག་པ། དབྱིབས་ཙམ་ཤིང་རྟར་འདོད་པ་དགག་པའོ། །དང་པོ་ནི། གལ་ཏེ་ཚོགས་ཙམ་ཤིང་རྟར་འགྱུར་ན་ནི། །ཞེས་པ་ནས། མེད་པས་དབྱིབས་ཙམ་ཤིང་རྟར་རིགས་པའང་མིན།། ཞེས་ཚིགས་བཅད་གཅིག་བྱུང་། གལ་ཏེ་ཤིང་རྟའི་ཡན་ལག་ཚོགས་ཙམ་ཤིང་རྟར་འགྱུར་ན་ནི། ཤིང་རྟ་བཤིག་པའི་ཡན་ལག་སིལ་བུར་གནས་པ་ཚོགས་པ་ལ་ཡང་ཤིང་རྟ་ཉིད་ཡོད་པར་འགྱུར་རོ། །ཡན་ལག་གི་ཚོགས་པ་རང་གི་ཆ་ཅན་ཡིན་པ་སྔར་བཀག་ཀྱང་འདིར་བཀོད་པ་ནི་སྐྱོན་གཞན་བསྟན་པ་ཡིན་ནོ། ། སྐྱོན་གཞན་ཡང་ཡོད་དེ། གང་གི་ཕྱིར་ཡན་ལག་ཅན་མེད་ན་ཡན་ལག་དག་ཀྱང་མེད་པ་དེའི་ཕྱིར། ཡན་ལག་རྣམས་མེད་པར་འགྱུར་ཏེ། ཤིང་རྟ་ལ་ཡན་ལག་ཀྱང་མེད་པར་རང་གི་སྡེ་པ་དེ་དག་གིས་ཁས་བླངས་པར་སོང་བའི་ཕྱིར་ཏེ། དེ་དག་གིས་ཡན་ལག་གི་ཚོགས་པ་མིན་པའི་ཡན་ལག་ཅན་མི་འདོད་པ་གང་ཞིག །ཤིང་རྟའི་ཡན་ལག་ཚོགས་པ་ནི་ཤིང་རྟའི་ཡན་ལག་ཡིན་གྱི། ཡན་ལག་ཅན་གྱི་ཤིང་རྟ་མ་ཡིན་པའི་ཕྱིར་རོ། །ཡན་ལག་ཚོགས་པ་ཙམ་ཤིང་རྟར་མི་རིགས་པར་མ་ཟད། ཡན་ལག་གི་དབྱིབས་ཙམ་ཡང་ཤིང་རྟར་རིགས་པ་མིན་ནོ། ། གཉིས་པ་ནི། ཁྱོད་དབྱིབས་ཡན་ལག་རེ་རེ་སྔར་ཡོད་འགྱུར། །ཞེས་པ་ནས། འདིར་ནི་དབྱིབས་སུ་ལྟ་ཞིག་ཇི་ལྟར་འགྱུར། །ཞེས་ཚིགས་བཅད་གསུམ་བྱུང་། གལ་ཏེ་ཤིང་རྟའི་དབྱིབས་ཙམ་ཤིང་རྟར་འདོད་ན། དབྱིབས་དེ་ཡན་ལག་སོ་སོ་བའི་དབྱིབས་ཡིན་ནམ། ཡན་ལག་ཚོགས་པའི་དབྱིབས་ཡིན། དང་པོ་ལྟར་ན། སྔར་མ་བསྒྲིབས་པའི་དུས་ཀྱི་དབྱིབས་དང་ཁྱད་མེད་པའི་དབྱིབས་ཡིན་ནམ། དེ་དང་མི་འདྲ་བའི་དབྱིབས་གཞན་ཞིག་ཡིན། དང་པོ་ལྟར་ན་ཡང་མི་རིགས་སོ། །ཅིའི་ཕྱིར་ཞེ་ན། ཁྱོད་ཀྱི་ལྟར་ན་ཤིང་རྟའི་འཕང་ལོ་དང་སྲོག་ཤིང་ལ་སོགས་པའི་ཡན་ལག་རེ་རེ་ལ་སྔར་མ་བསྒྲིགས་པའི་དུས་སུ་དབྱིབས་ཇི་ལྟར་ཡོད་པར་འགྱུར་བ་དེ་བཞིན་དུ། ཕྱིས་བསྒྲིགས་ཏེ་ཤིང་རྟར་གཏོགས་པ་སྟེ་གྲུབ་པའི་དུས་སུའང་སྔ་མ་དེ་བཞིན་དུ་ཡོད་པ་ཡིན་ན། མ་བསྒྲིགས་པའི་བྱེ་བར་གྱུར་པའི་ཡན་ལག་དེ་དག་ལ་ཇི་ལྟར་ཤིང་རྟ་ཡོད་པ་མིན་པ་དེ་བཞིན་དུ། ད་ལྟར་ཡན་ལག་རྣམས་བསྒྲིགས་པའི་ཚེ་ཡང་ཤིང་རྟ་ཡོད་པ་མ་ཡིན་པར་འགྱུར་ཏེ། ཡན་ལག་སོ་སོ་བའི་དབྱིབས་ཙམ་ལ་ཁྱོད་ཤིང་རྟར་འཇོག་པའི་ཕྱིར་དང་། སྔ་ཕྱིའི་འཕང་ལོ་སོགས་ཀྱི་དབྱིབས་ལ་མི་འདྲ་བའི་ཁྱད་པར་མེད་པའི་ཕྱིར་རོ། ། དེ་ལྟ་ན་ཕྲལ་བའི་ཚེ་ཤིང་རྟ་མེད་པ་ལྟར་བསྒྲིགས་པའི་ཚེ་ཡང་ཤིང་རྟ་མེད་པར་འགྱུར་རོ། །གཉིས་པ་ལྟར་ན། གལ་ཏེ་དེ་ལྟ་ཤིང་རྟ་ཉིད་དུ་གྲུབ་པའི་དུས་འདིར་འཕང་ལོ་དང་སྲོག་ཤིང་སོགས་ལ་སྔར་མ་བསྒྲིགས་པའི་དུས་ཀྱི་འཕང་ལོ་དང་སྲོག་ཤིང་སོགས་དང་མི་འདྲ་བའི་དབྱིབས་ཐ་དད་པ་ཡོད་ན། སྔ་ཕྱིའི་ཡན་ལག་སོ་སོའི་དབྱིབས་མི་མཐུན་པ་འདི་མིག་གི་ཤེས་པས་གཟུང་དུ་ཡོད་པར་འགྱུར་ན། དེ་ཡང་ཡོད་པ་མིན་ཏེ། དེའི་ཕྱིར་ཡན་ལག་སོ་སོའི་དབྱིབས་ཙམ་ཤིང་རྟར་ཡོད་པ་མ་ཡིན་ནོ། ། ཡན་ལག་ཚོགས་པའི་དབྱིབས་ཀྱི་སྤྱི་ལ་ཤིང་རྟར་འཇོག་གོ་སྙམ་ན། དེ་ཡང་མི་རིགས་སོ། །གང་གི་ཕྱིར་ཁྱོད་ཀྱི་ལྟར་ན་ཚོགས་པ་ཅང་མེད་པ་སྟེ་རྫས་སུ་མེད་པས། དབྱིབས་དེ་ཡན་ལག་ཚོགས་པ་གདགས་གཞིར་བྱས་པ་ལ་བརྟེན་ནས་འདོགས་པ་མ་ཡིན་ཏེ། འདི་འདྲ་བའི་བཏགས་ཡོད་རྣམས་རྫས་ཡོད་རྟེན་དུ་བྱས་པ་ཁོ་ནར་ཁྱོད་ཀྱིས་ཁས་བླངས་ཤིང་། ཡན་ལག་ཚོགས་པ་ཡང་བཏགས་ཡོད་དུ་ཁས་བླངས་པའི་ཕྱིར་རོ། །དེའི་ཕྱིར་གང་ཞིག་ཅི་ཡང་མ་ཡིན་པ་སྟེ་ཅུང་ཟད་ཀྱང་རྫས་སུ་ཡོད་པ་མ་ཡིན་པ་དེ་གདགས་གཞིར་བྱས་པ་ལ་བརྟེན་ནས། ཤིང་རྟའི་སྐབས་འདིར་ནི་ཤིང་རྟར་འཇོག་པའི་དབྱིབས་སུ་ལྟ་ཞིག་ཇི་ལྟར་འགྱུར་ཏེ་མི་འགྱུར་རོ། ། གཉིས་པ་ནི། ཁྱོད་ཀྱི་འདི་ནི་ཇི་ལྟར་འདོད་དེ་ལྟར། །ཞེས་པ་ནས། དེ་ཡི་ཕྱིར་ཡང་དེ་དག་དབྱིབས་མི་རིགས། །ཞེས་ཚིགས་བཅད་གཉིས་བྱུང་། གལ་ཏེ་མི་བདེན་པའི་ཚོགས་པ་ལ་བརྟེན་ནས་མི་བདེན་པའི་དབྱིབས་སུ་འདོགས་པ་མི་འཐད་པ་མེད་དོ་ཞེ་ན། ཁྱོད་ཀྱིས་ཚོགས་པ་བཏགས་ཡོད་ལ་བརྟེན་ནས་དབྱིབས་བཏགས་ཡོད་འཇོག་པ་འདི་ནི་ཇི་ལྟར་འདོད་པ་དེ་ལྟར་ཏུ། མ་རིག་པ་དང་ས་བོན་ལྟ་བུའི་མི་བདེན་པའི་རྒྱུ་ལ་བརྟེན་པར་བྱས་ནས། འདུ་བྱེད་དང་མྱུ་གུ་ལྟ་བུ་འབྲས་བུའི་རྣམ་པ་མི་བདེན་པའི་རང་བཞིན་ནམ་ངོ་བོ་ཅན་རྣམས་སྐྱེ་བར་ཤེས་པར་བྱ་ལ། དེ་བཞིན་དུ་རྒྱུ་དང་འབྲས་བུའི་ངོ་བོ་མི་བདེན་པའི་རང་བཞིན་ཅན་ཐམས་ཅད་ཀྱང་སྐྱེ་བར་ཤེས་པར་གྱིས་ཤིག །ཤིང་རྟའི་དཔེ་འདིས་ནི་རང་གི་སྡེ་བ་མང་པོས་བུམ་པའི་གཟུགས་ལ་སོགས་པའི་རྡུལ་བརྒྱད་དེ་ལྟར་འདབ་འབྱོར་དུ་གནས་པའི་ཚོགས་པ་རྣམས་བུམ་པ་ཡིན་པས། དེ་ལ་བུམ་པའི་བློར་འགྱུར་རོ་ཞེས་སྨྲ་བ་དེ་ཡང་བསལ་བས་ན་དེ་ནི་རིགས་པ་མ་ཡིན་པ་ཉིད་དོ། །གཞན་ཡང་རང་བཞིན་གྱིས་སྐྱེ་བ་མེད་པར་སྔར་བཤད་ཟིན་པས་གཟུགས་སོགས་ཀྱང་རང་བཞིན་གྱིས་ཡོད་པ་མིན་ནོ།། དེ་ཡི་ཕྱིར་ཡང་བུམ་པ་སོགས་པ་དེ་དག་རྫས་སུ་གྲུབ་པའི་གཟུགས་ལ་སོགས་པའི་དབྱིབས་ཀྱི་ཁྱད་པར་དུ་མི་རིགས་སོ། །གསུམ་པ་ནི། དེ་ནི་དེ་ཉིད་དུའམ་འཇིག་རྟེན་དུ། །ཞེས་པ་ནས། རང་གི་ཡན་ལག་བརྟེན་ནས་འདོགས་པ་ཡིན། །ཞེས་ཚིགས་བཅད་གཅིག་བྱུང་། ཕ་རོལ་པོ་ན་རེ། ཤིང་རྟ་འོན་ཅིག །ཉོས་ཤིག །ཆོས་ཤིག་ཅེས་འཇིག་རྟེན་ན་གྲགས་པ་ལྟར་ཁས་ལེན་མི་རུང་བར་ཐལ། ཤིང་རྟ་རྣམ་པ་བདུན་དུ་བཙལ་བ་ན་མ་རྙེད་པའི་ཕྱིར་ཟེར་ན། ཉེས་པ་འདི་ནི་ཁྱོད་ཁོ་ན་ལ་འཇུག་པར་འགྱུར་ཏེ། ཁྱོད་ཀྱིས་ཤིང་རྟ་བཏགས་དོན་བཙལ་ནས་འཇོག་པར་འདོད་པ་གང་ཞིག །བཏགས་དོན་བཙལ་བ་ན་ཤིང་རྟ་མི་རྙེད་པའི་ཕྱིར་རོ། །ཁོ་བོ་ཅག་ལ་ནི་ཉེས་པ་དེ་མེད་དེ། ཤིང་རྟ་དེ་ནི་དེ་ཉིད་དུ་སྟེ་དོན་དམ་པའམ་འཇིག་རྟེན་གྱི་ཀུན་རྫོབ་ཏུ་བཏགས་དོན་རྣམ་པ་བདུན་གྱིས་བཙལ་བ་ན་འགྲུབ་པར་འགྱུར་བ་ནི་མིན་མོད་ཀྱི། དེ་ལྟ་ན་ཡང་ཤིང་རྟ་འདི་ནི་བཏགས་དོན་འཚོལ་བའི་རྣམ་པར་དཔྱད་པ་མེད་པར་འཇིག་རྟེན་གྱི་ཐ་སྙད་ལས། འདིར་ནི་རང་གི་ཡན་ལག་འཕང་ལོ་སོགས་ལ་བརྟེན་ནས་འདོགས་པ་ཡིན་པའི་ཕྱིར་རོ། ། བཞི་པ་ནི། དེ་ཉིད་ཡན་ལག་ཅན་དེ་ཆ་ཤས་ཅན། །ཞེས་པ་ནས། འཇིག་རྟེན་གྲགས་པའི་ཀུན་རྫོབ་མ་བརླག་ཅིག །ཅེས་ཚིགས་བཅད་གཅིག་བྱུང་། ལུགས་འདིར་འཇིག་རྟེན་ལ་གྲགས་པའི་སྒོ་ནས་ཤིང་རྟའི་ཐ་སྙད་འདོགས་པ་ཆེས་གསལ་བར་གྲུབ་པར་མ་ཟད་ཀྱི། ཤིང་རྟའི་མིང་གི་ཁྱད་པར་གཞན་དག་ཀྱང་ཁས་བླང་བར་བྱའོ། །དེ་ལ་ཤིང་རྟ་དེ་ཉིད་རང་གི་ཡན་ལག་ལ་ལྟོས་ནས་ཡན་ལག་ཅན་དང་། དེ་རང་གི་ཆ་ཤས་ལ་ལྟོས་ནས་ཆ་ཤས་ཅན་དང་། ཤིང་རྟ་དེ་ཉིད་འཕང་ལོ་སོགས་ཉེ་བར་བླང་བྱ་ཉེ་བར་ལེན་པའི་བྱ་བ་ལ་ལྟོས་ནས་བྱེད་པ་པོ་ཞེས་འགྲོ་བ་ལ་བསྙད་པ་དང་། རང་གི་ཉེ་བར་ལེན་པ་གཟུགས་ལ་སོགས་པའི་གདགས་གཞི་ལ་ལྟོས་ནས་སྐྱེ་བོ་རྣམས་ལ་ལེན་པ་པོ་ཉིད་དུ་ཡང་འགྲུབ་པོ། །རང་གི་སྡེ་པ་གཞན་རྣམས་ཀྱིས་ཡན་ལག་ཅན་སོགས་མིང་དུ་བཏགས་པ་ཙམ་དུ་འཇོག་མི་ཤེས་པས། བཏགས་དོན་བཙལ་ནས་ཡན་ལག་ཚོགས་པ་ཙམ་ལས་གཞན་དུ་མ་རྙེད་པའི་ཚེ། ཡན་ལག་ཚོགས་པ་ལ་སོགས་པ་ཡན་ལག་ཅན་ལ་སོགས་པར་འདོད་ཅིང་། དེ་དག་མིན་པའི་ཡན་ལག་ཅན་ལ་སོགས་པ་མེད་པར་སྨྲ་བ་ལྟར་ན། སྔར་བཤད་པ་ལྟར་ཡན་ལག་ཅན་མེད་ན་ཡན་ལག་ལ་སོགས་པ་ཡང་མེད་པར་འགྱུར་བས། འཇིག་རྟེན་ན་གྲགས་པའི་ཀུན་རྫོབ་ཤིང་རྟ་ལ་སོགས་པ་མ་བརླག་པ་སྟེ་འཇིག་པར་མ་བྱེད་ཅིག་ཅེས་འདི་ནི་བཟློག་པར་བྱ་བ་ཁོ་ནའོ། །དྲུག་པ་ལ་ལྔ་། དངོས་ཀྱི་དོན། དེ་ལ་རྩོད་པ་སྤང་བ། ཤིང་རྟ་དང་བདག་གི་ཐ་སྙད་རྣམས་དཔེ་དོན་དུ་སྦྱར་བ། བརྟེན་ནས་བཏགས་པའི་བདག་ཁས་ལེན་པའི་ཡོན་ཏན་གཞན་བསྟན་པ། མཁས་རྨོངས་ཀྱི་འཆིང་གྲོལ་གྱི་གཞིའི་བདག་ངོས་གཟུང་བའོ། ། དང་པོ་ནི། རྣམ་བདུན་གྱིས་མེད་གང་དེ་ཇི་ལྟ་བུར། །ཞེས་པ་ནས། འདིར་དེའི་གྲུབ་པ་དེ་བཞིན་འདོད་པར་བྱ། །ཞེས་ཚིགས་བཅད་གཅིག་བྱུང་། ཤིང་རྟ་རང་བཞིན་གྱིས་གྲུབ་པ་ཞིག་ཡིན་ན་རྣམ་པ་བདུན་གྱིས་བཙལ་བ་ན་ངེས་པར་བདུན་པོ་གང་རུང་ཞིག་ཏུ་རྙེད་དགོས་པ་ལ། རྣལ་འབྱོར་པས་ཤིང་རྟ་འདིའི་ཡོད་པ་ཉིད་མི་རྙེད་དོ། །དེའི་ཚེ་རྣམ་པ་བདུན་གྱིས་བཙལ་བ་ན་མི་རྙེད་པ་གང་དེ། ཇི་ལྟ་བུར་ན་རང་བཞིན་གྱིས་ཡོད་ཅེས་ཏེ་མེད་དོ། །དེའི་ཕྱིར་ཤིང་རྟ་རང་བཞིན་གྱིས་ཡོད་ཅེས་བྱ་བ་ནི་མ་རིག་པ་ཁོ་ནས་བཏགས་པ་ཡིན་གྱི། རང་བཞིན་གྱིས་ཡོད་པ་མ་ཡིན་ནོ་སྙམ་དུ་རྣལ་འབྱོར་པ་ལ་ངེས་པ་སྐྱེ་བར་འགྱུར་ཞིང་། ཚུལ་དེས་དེ་ཁོ་ན་ཉིད་ལ་ཡང་རྣལ་འབྱོར་པ་བདེ་བླག་ཏུ་འཇུག་པར་འགྱུར་རོ། །འང་གི་སྒྲས་ཀུན་རྫོབ་མི་ཉམས་པ་ཡང་བསྡུའོ། །དེ་བས་ན་དབུ་མ་པའི་སྐབས་འདིར་ཤིང་རྟ་དེའི་ཚུལ་ནི་མ་བརྟགས་པར་གྲུབ་པ་དེ་བཞིན་དུ་འདོད་པར་བྱའོ། །གཉིས་པ་ནི། ཤིང་རྟ་ཡོད་ཉིད་མིན་ན་དེའི་ཚེ། །ཞེས་པ་ནས། བློ་མེས་ཡན་ལག་ཅན་བསྲེགས་ཡན་ལག་གོ །ཞེས་ཚིགས་བཅད་གཅིག་བྱུང་། འདིར་སྨྲས་པ། རྣལ་འབྱོར་པས་སྔར་ལྟར་དཔྱད་པ་ན་ཤིང་རྟ་མ་དམིགས་པ་ལ་རག་མོད། དེའི་ཡན་ལག་ཚོགས་པ་ཙམ་ཞིག་དམིགས་པ་ནི་རང་བཞིན་གྱིས་ཡོད་དོ་ཞེ་ན། སྣམ་བུ་ཚིག་པའི་ཐལ་བ་ལ་སྣལ་མཚོལ་བ་ཁྱོད་ནི་བཞད་གད་དུ་བྱ་བ་ཞིག་སྟེ། ཤིང་རྟ་རང་བཞིན་གྱིས་ཡོད་པ་ཉིད་མིན་ན། དེའི་ཚེ་ཡན་ལག་ཅན་ངོ་བོ་ཉིད་ཀྱིས་མེད་པས། དེའི་ཡན་ལག་དག་ཀྱང་ངོ་བོ་ཉིད་ཀྱིས་མེད་དོ། །དཔེར་ན་ཤིང་རྟ་ཡན་ལག་ཅན་མེས་ཚིག་ན་ཡན་ལག་རྣམས་ཀྱང་མེད་པ་སྟེ་འཚིག་པར་འགྱུར་པའི་དཔེ་དེ་བཞིན་དུ། རང་བཞིན་གྱིས་མེད་པར་རྟོགས་པའི་བློའི་མེས་ཡན་ལག་ཅན་ཤིང་རྟ་རང་བཞིན་གྱིས་གྲུབ་པ་མ་ལུས་པར་བསྲེགས་པ་ན། ཤིང་རྟའི་ཡན་ལག་རང་བཞིན་གྱིས་གྲུབ་པ་ཡང་ངེས་པར་བསྲེགས་པའི་ཕྱིར་རོ། །གལ་ཏེ་ཡན་ལག་ཅན་མེད་ན་དེའི་ཡན་ལག་མེད་པས་ཁྱབ་པ་མེད་དེ། ཤིང་རྟ་སོ་སོར་བཤིག་པ་ན་ཡང་འཕང་ལོ་ལ་སོགས་པ་དམིགས་པའི་ཕྱིར་རོ་ཞེ་ན། དེ་ནི་དེ་ལྟར་མ་ཡིན་ཏེ། སོ་སོར་གྱེས་པའི་འཕང་ལོ་ལ་སོགས་པ་དེ་ཤིང་རྟའི་ཡན་ལག་མ་ཡིན་པའི་ཕྱིར་རོ། ། གསུམ་པ་ནི། དེ་བཞིན་འཇིག་རྟེན་གྲགས་པས་ཕུང་པོ་དང་། །ཞེས་པ་ནས། ཉེར་ལེན་ལས་ཡིན་འདི་ནི་བྱེད་པོའང་མིན། །ཞེས་ཚིགས་བཅད་གཅིག་བྱུང་། ཇི་ལྟར་ཤིང་རྟ་ལ་བཤད་པ་དེ་བཞིན་དུ། འཇིག་རྟེན་ལ་གྲགས་པའི་སྒོ་ནས་ཉེ་བར་ལེན་པ་ཕུང་པོ་ལྔ་དང་། ཁམས་དྲུག་དང་། དེ་བཞིན་དུ་སྐྱེ་མཆེད་དྲུག་ལ་བརྟེན་ནས་བདག་ཀྱང་ཤིང་རྟ་ལྟར་ཉེ་བར་ལེན་པ་པོ་ཉིད་དུ་འདོད་དེ། དེ་དག་ལ་བརྟེན་ནས་བདག་ཏུ་བཏགས་པའི་ཕྱིར་རོ། །དེ་བཞིན་དུ་ཉེ་བར་ལེན་པ་ཕུང་པོ་ནི་ལས་ཡིན་ལ། བདག་འདི་ནི་བྱེད་པ་པོའང་ཡིན་ནོ་ཞེས་རྣམ་པར་གཞག་གོ ། བཞི་པ་ནི། དངོས་ཡོད་མིན་ཕྱིར་འདི་ནི་བརྟན་མིན་ཞིང་། །ཞེས་པ་ནས། ཡོད་མིན་དེ་ཉིད་དང་ནི་གཞན་ཉིད་མེད། །ཅེས་ཚིགས་བཅད་གཅིག་བྱུང་། ཕུང་པོ་དག་ལ་བརྟེན་ནས་བཏགས་པའི་བདག་འདི་ནི་རང་བཞིན་གྱི་གྲུབ་པའི་བརྟན་པ་མིན་ཞིང་མི་བརྟན་པ་ཉིད་མིན་ཏེ། བདག་མི་བརྟན་པར་ངོ་བོ་ཉིད་ཀྱིས་ཡོད་ན་ནི་བདག་དང་ཉེ་བར་ལེན་པ་གཉིས་ངོ་བོ་ཐ་དད་པ་མི་རུང་བས་ཉེ་བར་ལེན་པ་ཉིད་བདག་ཏུ་འགྱུར་ལ། དེ་ལྟ་ན་སྐད་ཅིག་སོ་སོ་ལ་ངོ་བོ་ཉིད་ཀྱིས་སྐྱེ་འཇིག་སོ་སོར་བྱེད་པས་སྔ་ཕྱི་འབྲེལ་མེད་དུ་འགྱུར་བ་དང་། ཉེ་བར་བླང་བྱ་རྣམས་དེའི་ཉེ་བར་ལེན་པ་པོར་འགྱུར་བའི་ཕྱིར་མི་རིགས་སོ། །བདག་བརྟན་པར་ངོ་བོ་ཉིད་ཀྱིས་ཡོད་ན་ནི་ཚེ་སྔ་མའི་བདག་དེ་ཉིད་ཚེ་འདིའི་བདག་ཡིན་པར་འགྱུར་བ་ལ། བདག་དེ་གཉིས་ཀྱི་ཉེ་བར་ལེན་པའི་ཕུང་པོ་ངོ་བོ་ཐ་དད་པ་ཡིན་པས་བདག་གཅིག་ཏུ་མི་རུང་སྟེ། ཉེ་བར་ལེན་པ་ལས་ངོ་བོ་ཐ་དད་པའི་བདག་མེད་པའི་ཕྱིར་རོ། །བདག་འདི་ལ་རྟག་པ་ཉིད་ལ་སོགས་པའི་བཞི་ཚན་ཡང་རང་བཞིན་གྱིས་ཡོད་པ་མིན་ཏེ། བདག་འདི་ནི་དེ་ཉིད་དེ་ངོ་བོ་གཅིག་པ་དང་གཞན་ཉིད་དུ་རང་བཞིན་གྱིས་མེད་པའི་ཕྱིར་ཏེ། བདག་ཅེས་བྱ་བའི་དངོས་པོ་རང་བཞིན་གྱིས་གྲུབ་པ་ཡོད་པ་མིན་པའི་ཕྱིར་རོ། ། ལྔ་པ་ནི། གང་ལ་རྟག་ཏུ་འགྲོ་རྣམས་ངར་འཛིན་བློ།། ཞེས་པ་ནས། མ་བརྟགས་གྲགས་པར་གཏི་མུག་ལས་ཡིན་ནོ། །ཞེས་ཚིགས་བཅད་གཅིག་བྱུང་། མི་དང་ཡི་དྭགས་དང་དུད་འགྲོ་ལ་སོགས་པའི་འགྲོ་བ་རྣམས་ལ་རྟག་ཏུ་དམིགས་པའི་གཞི་གང་ལ་དམིགས་ནས་ངར་འཛིན་པའི་བློ་རབ་ཏུ་འབྱུང་ཞིང་། གང་དུ་བདག་འདི་དབང་བྱེད་པ་ཉིད་དམ། བདག་དེ་དང་འབྲེལ་བ་འགའ་ཞིག་ཏུ་འགྱུར་བ་བདག་དེ་གདགས་པའི་རྟེན་མིག་ལ་སོགས་པ་ནང་གི་བདག་ཉིད་ཅན་དང་། ཕྱི་རོལ་གང་ཡིན་པ་བདག་དེའི་བདག་གི་བ་གང་ཡིན་པ་དེར་ང་ཡི་བར་འཛིན་པའི་བློ་འབྱུང་བའི་བདག་དེ་ནི་མ་བརྟགས་པའི་གྲགས་པའི་ངོར་གཏི་མུག་སྟེ་མི་ཤེས་པ་ལས་གྲུབ་པ་ཡིན་གྱི་རང་གི་ངོ་བོས་གྲུབ་པ་ནི་མ་ཡིན་ནོ། ། གཉིས་པ་ནི། གང་ཕྱིར་བྱེད་པོ་མེད་ཅན་ལས་མེད་པ། །ཞེས་པ་ནས། རྣལ་འབྱོར་པ་དེ་རྣམ་པར་གྲོལ་བར་འགྱུར། །ཞེས་ཚིགས་བཅད་གཅིག་བྱུང་། ཡང་ཇི་ལྟར་བདག་རང་བཞིན་གྱིས་མེད་ན་བདག་གི་བ་ཡང་རང་བཞིན་གྱིས་མེད་ཅེ་ན། ཇི་ལྟར་བྱེད་པ་པོ་རྫ་མཁན་མེད་པ་ཅན་གྱི་ལས་སུ་བྱ་བ་རྫ་བུམ་མེད་པ་དེའི་ཕྱིར་བདག་གི་བ་རང་བཞིན་གྱིས་གྲུབ་པ་ནི་བདག་རང་བཞིན་གྱིས་གྲུབ་པ་མེད་པར་ཡོད་པ་མིན་ནོ། །དེའི་ཕྱིར་བདག་དང་བདག་གི་བ་གཉིས་རང་བཞིན་གྱིས་གྲུབ་པས་སྟོང་པར་ལྟ་ཞིང་། དེའི་དོན་གོམས་པར་བྱེད་པ་ན་རྣལ་འབྱོར་པ་དེ་འཁོར་བ་ལས་རྣམ་པར་གྲོལ་བར་འགྱུར་རོ། །འདི་དག་གི་སྐབས་སུ་མཐའ་ཅུང་ཟད་དཔྱད་པ་ལ། ཁ་ཅིག་ན་རེ། ཁ་ཅིག་བདག་ལྟའི་རྟེན་དུ་ཕུང་པོ་ནི། །ལྔ་ཆར་ཡང་འདོད་ཁ་ཅིག་སེམས་གཅིག་འདོད། །ཅེས་པའི་དངོས་བསྟན་གྱི་ཕྱོགས་སྔ་སྨྲ་བ་ནི་མང་བཀུར་བའི་སྡེ་པ་ཡིན་པར་བཤད་པ་མི་འཐད་པར་ཐལ། སྐབས་འདིའི་ཕྱོགས་སྔ་སྨྲ་བ་ནི་ཕུང་པོ་བདག་ལྟའི་དམིགས་པར་འདོད་པ་གང་ཞིག །མང་བཀུར་སྡེ་པ་ནི་ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་པའི་བདག་བདག་ལྟའི་དམིགས་པ་དང་གང་ཟག་ཏུ་འདོད་པའི་ཕྱིར་ཏེ། དེ་ནི་ངར་འཛིན་གཞིར་ཡང་འདོད་པ་ཡིན། །ཞེས་གསུངས་པའི་ཕྱིར་ཟེར་བ་ལ། ཁ་ཅིག་ན་རེ། མང་བཀུར་པས་ཕུང་པོ་དང་བརྗོད་དུ་མེད་པའི་བདག་གཉིས་ཀ་གང་ཟག་དང་བདག་ལྟའི་དམིགས་ཡུལ་དུ་འདོད་པ་ཡིན་པས་སྐྱོན་མེད་ཟེར། ཁ་ཅིག་ན་རེ། མང་པོས་བཀུར་པ་ལ། ཕུང་པོ་གང་ཟག་ཏུ་འདོད་པ་དང་། བརྗོད་དུ་མེད་པའི་བདག་གང་ཟག་ཏུ་འདོད་པ་གཉིས་ཡོད་པས་སྐྱོན་མེད་ཟེར། ཁ་ཅིག་ན་རེ། ཁ་ཅིག་བདག་ལྟའི་རྟེན་དུ་ཕུང་པོ་ནི། །ཞེས་སོགས་ཀྱི་སྐབས་ནས་བསྟན་པའི་ཕྱོགས་སྔ་སྨྲ་བ་ནི་མང་པོས་བཀུར་པའི་སྡེ་པ་ཡིན་པར་འཇུག་འགྲེལ་དང་རྣམ་བཤད་ལས་གསུངས་པ་ནི། མང་པོས་བཀུར་པ་ལས་གཞན་པའི་སྡེ་པ་ཟེར་རྒྱུ་ལ་མང་པོས་བཀུར་པའི་སྡེ་པ་ཞེས་ཡི་གེ་ནོར་བ་ཡིན་ཟེར་ན། རེ་ཞིག་འདོད་ཚུལ་དང་པོ་དང་བཞི་པ་གཉིས་ཀ་མི་འཐད་དེ། ཁ་ཅིག་བདག་ལྟའི་རྟེན་དུ་ཕུང་པོ་ནི། །ཞེས་སོགས་ཀྱི་ཕྱོགས་སྔ་སྨྲ་བ་དེ་མང་བཀུར་པའི་སྡེ་པ་ཡིན་པར་འཇུག་འགྲེལ་ལས་གསུངས་པ་ལྟར། རྗེ་བདག་ཉིད་ཆེན་པོའི་གསུང་རབ་དུ་མར་ཡང་ཡང་གསུངས་པའི་ཕྱིར་རོ། །གསུམ་པ་ཡང་མི་འཐད་དེ། མང་པོས་བཀུར་བ་ལ་བརྗོད་དུ་མེད་པའི་བདག་འདོད་མི་འདོད་གཉིས་ཡོད་པར་བཤད་པའི་ཁུངས་མི་སྣང་བའི་ཕྱིར་རོ།། དེས་ན་ལུགས་གཉིས་པ་ལྟར་འདོད་དགོས་སམ་སྙམ་མོ། ། འདི་ལ་སྐྱོན་འཕེན་པ་ཁ་ཅིག་ན་རེ། བཤད་ཚུལ་འདི་མི་འཐད་པར་ཐལ། མང་བཀུར་བ་ཡིན་ན་ཕུང་པོ་བདག་གི་མཚན་གཞིར་མི་འདོད་པས་ཁྱབ་པའི་ཕྱིར་ཏེ། མང་བཀུར་པས། ཕུང་པོ་མ་བཟུང་བར་བདག་ཡན་གར་བར་གཟུང་དུ་མི་རུང་བས་གང་ཟག་ཕུང་པོ་ལས་ངོ་བོ་ཐ་དད་པ་མིན་ལ། ཕུང་པོའི་རང་བཞིན་ཅན་ཡང་མིན་ཏེ། ཡིན་ན་བདག་དེ་སྐྱེ་འཇིག་དང་ལྡན་པར་འགྱུར་བའི་ཕྱིར་ཞེས་འདོད་པར་འཇུག་འགྲེལ་དང་རྣམ་བཤད་གཉིས་ཀར་གསུངས་པའི་ཕྱིར་དང་། ཕུང་པོ་བདག་ཡིན་ན་དེ་སྐྱེ་འཇིག་དང་ལྡན་པས་མི་རྟག་པར་འགྱུར་ལ། དེ་ལྟ་ན་གང་ཟག་རྟག་མི་རྟག་གང་དུ་ཡང་བརྗོད་དུ་མེད་ཅེས་པ་དང་འགལ་བར་འགྱུར་བའི་ཕྱིར་དང་། དེའི་ལུགས་ལ་གང་ཟག་མི་འཇིག་པ་མིན་ན། རྣམ་འགྲེལ་ལས། གང་གི་རང་བཞིན་འཇིག་མེད་པ།། དེ་ལ་མཁས་རྣམས་རྟག་ཅེས་བརྗོད། །དེས་ན་ངོ་ཚའི་ལྟ་བ་འདི། །སྤོང་ལ་དེ་ནི་རྟག་པར་སྨོས། །ཞེས་འགོག་པ་འབྲེལ་མེད་དུ་འགྱུར་བའི་ཕྱིར་རོ། །ཞེས་ཟེར་ན། གང་ཟག་རང་གི་ལྡོག་པ་ནས་བརྗོད་དུ་མེད་པ་ཡིན་ཀྱང་། གང་ཟག་གི་མཚན་གཞིར་གྱུར་པའི་ཕུང་པོ་རྣམས་སྐྱེ་འཇིག་དང་ལྡན་པས་མི་རྟག་པ་ཡིན་ཟེར་རམ་ཞིབ་ཆ་གཞན་ཞིག་ཡོད་དཔྱད་པར་བྱའོ། ། ཡང་ཁ་ཅིག་ན་རེ། མང་པོས་བཀུར་བའི་སྡེ་པས་བརྗོད་དུ་མེད་པའི་བདག་ངར་འཛིན་གྱི་དམིགས་པར་མི་འདོད་དེ། དེས་ངར་འཛིན་པའི་འཇིག་ལྟའི་དམིགས་པ་ནི་ཕུང་པོ་ཁོ་ནར་འདོད་པའི་ཕྱིར་ཏེ། ཕུང་པོ་ལས་གཞན་བདག་གྲུབ་མེད་པའི་ཕྱིར། །བདག་ལྟའི་དམིགས་པ་ཕུང་པོ་ཁོ་ནའོ། །ཞེས་པའི་རྣམ་བཤད་ལས། རང་གི་སྡེ་པ་དག་ན་རེ་ཕུང་པོ་ལས་ངོ་བོ་གཞན་པའི་བདག་གྲུབ་པ་ཡོད་པའི་ཕྱིར་བདག་ཏུ་ལྟ་བ་སྟེ་འཇིག་ཚོགས་ལ་ལྟ་བའི་དམིགས་རྣམ་གཉིས་ཀྱི་ནང་གི་དམིགས་པ་ནི་ཕུང་པོ་ཁོ་ན་ཡིན་ཏེ། ཕུང་པོ་ལས་ངོ་བོ་ཐ་དད་པ་དང་ཕུང་པོ་དམིགས་པར་འཇོག་པ་གཉིས་སུ་ངེས་པ་ལས་སྔ་མ་མི་རུང་བའི་ཕྱིར་རོ།། དེའི་ཕྱིར་བདག་ནི་རང་གི་ཕུང་པོ་ཙམ་ཡིན་ནོ་ཟེར་རོ། །ཕྱོགས་འདི་ནི་གནས་མ་བུའི་སྡེ་པ་ལ་སོགས་པ་འཕགས་པ་མང་པོས་བཀུར་པའི་སྡེ་པའིའོ། །ཞེས་གསུངས་པའི་ཕྱིར་ཟེར་ན། སྐབས་འདིར་དེ་ལྟར་བཤད་པ་དང་། དེ་ནི་ངར་འཛིན་གཞིར་ཡང་འདོད་པ་ཡིན།། ཞེས་པའི་སྐབས་སུ་བརྗོད་དུ་མེད་པའི་བདག་ངར་འཛིན་པའི་དམིགས་པར་བཤད་པ་གཉིས་མི་འགལ་བ་དང་། སྔ་མའི་སྐབས་སུ་བདག་ནི་ཕུང་པོ་ཙམ་ཡིན་པར་བཤད་པ་དང་། ཕྱི་མའི་སྐབས་སུ་བདག་ནི་ཕུང་པོའི་རང་བཞིན་ཅན་མིན་པར་བཤད་པ་རྣམས་མི་འགལ་བར་འདོད་དགོས་ཀྱང་། མི་འགལ་ཚུལ་འདི་ལྟར་ཡིན་ཞེས་བློ་དམན་ཁོ་བོས་འཆད་པར་མི་སྤོབས་ལ། རྗེའི་རྗེས་འཇུག་རྣམས་ཀྱིས་ཞིབ་ཆ་གསལ་པོར་བཤད་པ་ཡང་མི་སྣང་བས་བློ་གྲོས་ཀྱི་མིག་ལྡན་རྣམས་ཀྱིས་ཞིབ་ཆ་གདོན་པར་བྱའོ། ། ཁ་ཅིག་ན་རེ། རྩེ་མོའི་འཇིག་ལྟ་ཉི་ཤུ་པོ་གང་རུང་ཡིན་ན། འཇིག་ལྟ་རགས་པ་ཡིན་པས་ཁྱབ་ཟེར་ན། བདག་ཕུང་པོ་དང་ངོ་བོ་ཉིད་ཀྱིས་ལྡན་པར་ལྟ་བ་དང་། ཕུང་པོ་ལ་བདག་རང་བཞིན་གྱིས་ཡོད་པར་ལྟ་བ་དང་། བདག་ལ་ཕུང་པོ་རང་བཞིན་གྱིས་ཡོད་པར་ལྟ་བ་རེ་རེ་ནས་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། དེ་དག་རྩེ་མོའི་འཇིག་ལྟ་ཉི་ཤུ་པོ་གང་རུང་ཡིན་པར་རྣམ་བཤད་ལས་གསུངས་པའི་ཕྱིར་རོ། །འདོད་མི་ནུས་ཏེ། དེ་དག་བདེན་འཛིན་ཡིན་པའི་ཕྱིར་ཏེ། དེ་དག་གི་ཞེན་ཡུལ་མེད་པ་སྟོང་ཉིད་ཡིན་པའི་ཕྱིར་ཏེ། རྣམ་ལྔའི་གཏན་ཚིགས་ཀྱི་རྟགས་ཟུར་ལྔ་པོ་གང་རུང་ཡིན་ན་སྟོང་ཉིད་མ་ཡིན་པས་མ་ཁྱབ་པའི་ཕྱིར་རོ། ། ཡང་ཁ་ཅིག་ན་རེ། ལྷས་བྱིན་གྱི་རྒྱུད་ཀྱི་ང་ལ་འགྲོ་བ་རིགས་དྲུག་ཀ་ཡོད་པར་ཐལ། ལྷས་བྱིན་གྱི་རྒྱུད་ཀྱི་ངའོ་སྙམ་པའི་བློ་ལྷན་སྐྱེས་ཀྱི་དམིགས་པར་གྱུར་པའི་ང་ལ་འགྲོ་བ་རིགས་དྲུག་ཀ་ཡོད་པའི་ཕྱིར་ན་མ་ཁྱབ། རྟགས་གྲུབ་སྟེ། རྩ་ཤེའི་ཊཱིཀ་ཆེན་ལས། ཚེ་འདིའི་ལྷས་བྱིན་གྱིས་གང་ལ་དམིགས་ནས་ངའོ་སྙམ་པ་སྐྱེ་བའི་དམིགས་པར་འགྱུར་བའི་བདག་ནི་ཚེ་རབས་སྔ་མ་རྣམས་སུ་ཡང་ཡོད་པས། ཞེས་པ་ནས། མ་འོངས་པའི་སྐྱེ་བ་ལ་ཡང་ཚེ་འདིའི་དུས་ཀྱི་གང་ཟག་དེ་ཉིད་སྐྱེ་བ་ཕྱི་མར་མི་འགྲོ་ཡང་ངའོ་སྙམ་པའི་དམིགས་པ་ང་ཙམ་ཞིག་དེར་ཡང་རྗེས་སུ་འགྲོ་བས། ཞེས་གསུངས་པའི་ཕྱིར་རོ། །འདོད་མི་ནུས་ཏེ། ལྷས་བྱིན་གྱི་རྒྱུད་ཀྱི་ང་དེ་མི་ཡིན་པའི་ཕྱིར་ཏེ། མིའི་རྒྱུད་ཀྱི་ང་དེ་མི་ཡིན་པའི་ཕྱིར་ཏེ། ལྷའི་རྒྱུད་ཀྱི་ང་དེ་ལྷ་ཡིན་པ་སོགས་འགྲོ་བ་གཞན་ལ་ཡང་འདྲ་བའི་ཕྱིར་རོ། ། ཡང་ཁ་ཅིག་ན་རེ། ལྷས་བྱིན་གྱིས་གང་ལ་དམིགས་ནས་ངའོ་སྙམ་པ་སྐྱེ་བའི་དམིགས་པར་འགྱུར་བའི་གང་ཟག་དང་ལྷས་བྱིན་དང་རྒྱུད་གཅིག་པའི་གང་ཟག་གཉིས་དོན་གཅིག་ཡིན་པར་ཐལ། སྟོན་པ་ཐུབ་པའི་དབང་པོས་གང་ལ་དམིགས་ནས་ངའོ་སྙམ་པའི་ཐུགས་དགོངས་སྐྱེ་བའི་གཞིར་གྱུར་པའི་གང་ཟག་དང་སྟོན་པ་ཐུབ་པའི་དབང་པོ་དང་རྒྱུད་གཅིག་པའི་གང་ཟག་གཉིས་དོན་གཅིག་ཡིན་པའི་ཕྱིར་ན་མ་ཁྱབ། རྟགས་སླ། འདོད་མི་ནུས་ཏེ། ལྷས་བྱིན་དང་རྒྱུད་གཅིག་ཡིན་ཀྱང་ལྷས་བྱིན་གྱི་མངོན་ཤེས་ཀྱི་སྤྱོད་ཡུལ་དུ་མ་གྱུར་པའི་གང་ཟག་དུ་མ་ཡོད་པའི་ཕྱིར་སྙམ་སྟེ་དཔྱད་པར་བྱའོ། ། ཡང་ཁ་ཅིག་ན་རེ། ཚེ་འདིའི་དུས་ཀྱི་གང་ཟག་དེ་སྐྱེ་བ་ཕྱི་མར་མི་འགྲོ་བར་ཐལ། ཊཱིཀ་ཆེན་གྱི་ལུང་སྔར་དྲངས་པ་དེའི་ཕྱིར། འདོད་མི་ནུས་ཏེ། དེ་སྐྱེ་བ་ཕྱི་མར་འགྲོ་བ་ཡོད་པའི་ཕྱིར་ན་མ་ཁྱབ། ཡང་ཁ་ཅིག །ལྷས་བྱིན་དང་ལྷས་བྱིན་གྱི་རྒྱུད་ཀྱི་དགེ་སློང་གཉིས་དོན་གཅིག་ཡིན་པར་ཐལ། ལྷས་བྱིན་དང་ལྷས་བྱིན་གྱི་རྒྱུད་ཀྱི་མི་གཉིས་དོན་གཅིག་པའི་ཕྱིར་ན་མ་ཁྱབ། རྟགས་གྲུབ་སྟེ། ལྷས་བྱིན་དང་ལྷས་བྱིན་གྱི་རྒྱུད་ཀྱི་བདག་གམ་ང་དང་དེའི་རྒྱུད་ཀྱི་མི་ཡིན་པའི་ང་དང་རྒྱལ་རིགས་ཡིན་པའི་ང་རྣམས་དོན་གཅིག་ཡིན་པའི་ཕྱིར། འདོད་མི་ནུས་ཏེ། བསྙེན་པར་མ་རྫོགས་པའི་ལྷས་བྱིན་ཡོད་པའི་ཕྱིར་རོ། ། ཡང་ཁ་ཅིག་ན་རེ། ལྷས་བྱིན་དང་ལྷས་བྱིན་གྱི་རྒྱུད་ཀྱི་བདག་གཉིས་དོན་གཅིག་ཡིན་ཀྱང་། ལྷས་བྱིན་དང་ལྷས་བྱིན་གྱི་བདག་གཉིས་དོན་གཅིག་མ་ཡིན་ཏེ། རྩ་ཤེའི་ཊཱིཀ་ཆེན་ལས། ལྷས་བྱིན་གྱི་བདག་ཙམ་དེ་ཚེ་འདིར་གསར་དུ་བྱུང་བ་ཡིན་ན་དེ་ལྟར་འབྱུང་བ་དེ་རྒྱུ་མེད་པ་ཅན་དུ་འགྱུར་ཏེ། དེའི་སྔར་ལྷས་བྱིན་དང་རྒྱུད་གཅིག་པའི་བདག་མ་སོང་བའི་ཕྱིར་དང་། ཚེ་འདིའི་བདག་ལ་དེ་བྱེད་པ་པོ་བདག་གཅིག་སྔོན་དུ་འགྲོ་དགོས་པའི་ཕྱིར་རོ། །ཞེས་གསུངས་པའི་ཕྱིར་ཟེར་ན་མ་ཁྱབ་སྙམ་སྟེ། ལྷས་བྱིན་གྱིས་གང་ལ་དམིགས་ནས་ངའོ་སྙམ་པ་སྐྱེ་བའི་བདག་ཙམ་ཟེར་རྒྱུ་ལ། བར་ཚིག་མི་མངོན་པར་བྱས་ནས་ལྷས་བྱིན་གྱི་བདག་ཙམ་ཞེས་གསུངས་པ་ཡིན་པའི་ཕྱིར། གཞན་དུ་ན་སངས་འཕགས་ཀྱི་བདག་སོ་སྐྱེའི་རྒྱུད་ལ་ཡོད་པ་དང་། ལྷའི་བདག་འགྲོ་བ་རིགས་དྲུག་ཀའི་རྒྱུད་ལ་ཡོད་པ་སོགས་སུ་འགྱུར་བ་དང་། གང་ཟག་ཡིན་ན་འགྲོ་བ་རིགས་དྲུག་ཀའི་བདག་རྒྱུད་ལྡན་ཡིན་པས་ཁྱབ་པར་ཐལ་བའི་ཕྱིར་རོ།། ཡང་ཁ་ཅིག །ལྷས་བྱིན་དང་ལྷས་བྱིན་གྱིས་གང་ལ་དམིགས་ནས་ངའོ་སྙམ་པ་སྐྱེ་བའི་བདག་གཉིས་ངོ་བོ་གཅིག་མ་ཡིན་པར་ཐལ། རང་བཞིན་གྱིས་ཡོད་པར་འདོད་པའི་ལུགས་ལ་དེ་གཉིས་ངོ་བོ་གཅིག་ཡིན་ཀྱང་། ཐལ་འགྱུར་བའི་ལུགས་ལ་དེ་གཉིས་ངོ་བོ་ཐ་དད་ཡིན་པའི་ཕྱིར། དེ་ཉིད་ལས། ཚེ་འདིའི་ལྷས་བྱིན་དང་དེའི་བདག་གཉིས་ངོ་བོ་ཉིད་ཀྱིས་གྲུབ་པའི་ཕྱོགས་ལ་སོ་སོ་བ་མི་འདོད་པས་ངོ་བོ་གཅིག་ཏུ་འདོད་ལ། དེ་ལྟ་ན་གཅིག་ཏུ་འགྱུར་བས་ཚེ་འདིའི་ལྷས་བྱིན་གྱི་སྐྱེ་ཤི་དང་དེ་དང་རྒྱུད་གཅིག་པའི་སྐྱེ་བ་དང་རྒ་ཤི་གཉིས་ལ་སྔ་ཕྱི་ཡིན་མིན་དབྱེ་བར་མི་ནུས་སོ། །ཞེས་གསུངས་པའི་ཕྱིར་ཟེར་ན། རྗེ་གུང་ཐང་པས། ལུང་དེའི་དོན་ལྷས་བྱིན་གྱི་གདགས་གཞིར་གྱུར་པའི་ང་དེ་ཐོག་མེད་ནས་ཡོད་པར་ཐལ་འགྱུར་བས་འདོད་ཀྱང་གཞན་གྱིས་མི་འདོད་པའི་དོན་ཡིན་པའི་ཕྱིར། ཞེས་དང་། སྐྱེ་བ་སྔ་ཕྱི་གཉིས་ཀ་ཡང་ཞེས་པའི་ཐ་སྙད་ཐུན་མོང་དུ་འཇུག་ཅིང་ཐལ་འགྱུར་བའི་ལུགས་ལ་ཐ་སྙད་དེ་ཙམ་གྱིས་ང་འཇོག་ནུས་པས། གཉིས་ཀའི་གདགས་གཞིར་གྱུར་པའི་ང་ཐུན་མོང་བ་མིང་གིས་བཏགས་པ་ཙམ་ཞིག་ཡོད་ཀྱང་། སྔ་མའི་གདགས་གཞིའི་ང་དེ་ཕྱི་མའི་གདགས་གཞིའི་ང་ཡིན་མི་དགོས་ཏེ། ཞེས་པ་ནས། དངོས་སྨྲ་རྣམས་ལྷས་བྱིན་གྱི་བཏགས་དོན་བཙལ་ཏེ་གདགས་གཞི་ཡང་ངའི་ཚོགས་པ་ནས་རྙེད་དགོས་པར་འདོད་པས་སྐྱེ་བ་གཞན་གྱི་ཚོགས་པར་རྗེས་སུ་འགྲོ་ཚུལ་མེད་ཅིང་དེའི་གནད་ཀྱིས་གདགས་གཞི་ཐུན་མོང་བ་ཡང་མི་སྲིད་དོ། །ཞེས་གསུངས་སོ། ། འདི་ནི་མཁས་པ་ཆེན་པོའི་གསུང་ཡིན་པས་བདག་ལྟ་བུས་མཐའ་གཅིག་ཏུ་མི་འཐད་པར་སྨྲ་མི་ནུས་ཀྱང་། དཔྱད་གཞི་ཆེ་བར་སྣང་བས་དོགས་སློང་ཙམ་བཀོད་ན། ལྷས་བྱིན་གྱི་གདགས་གཞི་དེ་ལྷས་བྱིན་གྱི་ཚེ་རབས་སྔ་མའི་དུས་སུ་མེད་དེ། ལྷས་བྱིན་གྱི་ཚེ་རབས་སྔ་མའི་བདག་དེ་ལྷས་བྱིན་གྱིས་ངའོ་སྙམ་དུ་ཐ་སྙད་གདགས་པའི་གཞིར་གྱུར་པའི་བདག་ཡིན་ཀྱང་། ལྷས་བྱིན་ནོ་སྙམ་དུ་ཐ་སྙད་གདགས་པའི་གཞིར་གྱུར་པའི་བདག་མ་ཡིན་པའི་ཕྱིར་ཏེ། ལྷས་བྱིན་ནོ་སྙམ་དུ་ཐ་སྙད་གདགས་པའི་གཞིར་གྱུར་པའི་བདག་ནི་ལྷས་བྱིན་གྱི་རྒྱུད་དུ་བསྡད་དགོས་པའི་ཕྱིར་ཏེ། ཊཱིཀ་ཆེན་ལས། ལྷས་བྱིན་གྱིས་དུས་སྔ་ཕྱིའི་བདག་སོ་སོར་མ་ཕྱེ་བར་ངའོ་སྙམ་དུ་འཛིན་པའི་དམིགས་པའི་གཞིར་གྱུར་པའི་བདག་ནི་ཐོག་མ་མེད་པ་ནས་ཞུགས་པའི་ང་ཙམ་ཡིན་པས། ལྷ་ལ་སོགས་པའི་ལུས་བླངས་དུས་ཀྱི་འགྲོ་བ་སོ་སོ་བའི་བདག་རྣམས་ནི་སྔ་མའི་བྱེ་བྲག་རེའོ། །ལྷས་བྱིན་གྱིས་སྐྱེ་བ་སོ་སོར་ཕྱེ་བའི་བདག་ལ་ངའོ་སྙམ་དུ་བཟུང་བའི་བདག་ནི་ཚེ་རེ་རེའི་བདག་ཕྱོགས་རེ་བ་ཡིན་ནོ། ། ཡུལ་གྱི་བདག་བཞིན་དུ་ཡུལ་ཅན་གྱི་ངར་འཛིན་ཡང་སོ་སོར་ཕྱེ་བ་དང་མ་ཕྱེ་བའི་འཛིན་སྟངས་ཅན་དུ་ཤེས་པར་བྱའོ། །ཞེས་གསུངས་པའི་ཕྱིར་རོ། །གཞན་ཡང་། ལྷས་བྱིན་གྱི་སྐྱེ་བ་སྔ་མའི་བདག་དེ་ལྷས་བྱིན་གྱི་གདགས་གཞིར་གྱུར་པའི་ང་མ་ཡིན་ཏེ། དེ་ལ་དམིགས་ནས་ལྷས་བྱིན་ནོ་སྙམ་དུ་ཐ་སྙད་བཏགས་པའི་བློ་ལྷན་སྐྱེས་མེད་པའི་ཕྱིར་རོ། །ལྷས་བྱིན་གྱིས་ངའོ་སྙམ་དུ་ཐ་སྙད་དུ་བཏགས་པའི་གཞི་ཡིན་ན་ལྷས་བྱིན་གྱི་གདགས་གཞི་ཡིན་པས་ཁྱབ་པ་མེད་དེ། གཞན་དུ་ལྷས་བྱིན་ཁོ་རང་ལྷས་བྱིན་གྱི་གདགས་གཞིར་གྱུར་པའི་སྐྱོན་འབྱུང་བའི་ཕྱིར་ཏེ། ལྷས་བྱིན་དེ་ལྷས་བྱིན་གྱིས་ངའོ་སྙམ་དུ་ཐ་སྙད་བཏགས་པའི་གཞི་ཡིན་པའི་ཕྱིར་ཏེ། དེ་ཉིད་ལས། ངའོ་སྙམ་དུ་ཐ་སྙད་འདོགས་མཁན་གྱི་མི་དང་། ཐ་སྙད་བཏགས་པའི་གཞི་བདག་གཉིས་ཁྱབ་མཉམ་དུ་མི་གཟུང་བར་མི་དེ་བདག་དེའི་ཆ་གཅིག་ཡིན་པར་ཤེས་པར་བྱོས་ཤིག །ཅེས་གསུངས་པའི་ཕྱིར་རོ། །ལྷས་བྱིན་གྱིས་ངའོ་སྙམ་དུ་ཐ་སྙད་བཏགས་པའི་གཞིར་གྱུར་པའི་བདག་དེ་ལྷས་བྱིན་གྱི་གདགས་གཞི་མ་ཡིན་ཏེ། ལྷས་བྱིན་གྱི་གདགས་གཞི་ཡིན་ན་གང་ཟག་མ་ཡིན་པས་ཁྱབ་པའི་ཕྱིར་ཏེ། གང་ཟག་གི་གདགས་གཞི་ཡིན་ན་གང་ཟག་མ་ཡིན་པས་ཁྱབ་པའི་ཕྱིར་ཏེ། ཤིང་རྟའི་གདགས་གཞི་ཡིན་ན་ཤིང་རྟ་མ་ཡིན་པས་ཁྱབ་པའི་ཕྱིར་རོ། །ལྷས་བྱིན་དང་དེའི་བདག་ནི་ངོ་བོ་ཉིད་ཀྱིས་གྲུབ་པའི་ཕྱོགས་ལ་སོ་སོ་བ་མི་འདོད་པས་ངོ་བོ་གཅིག་ཏུ་འདོད་ལ། དེ་ལྟ་ན་གཅིག་ཏུ་འགྱུར་བས། ཞེས་གསུངས་པའི་དོན་ནི། ལྷས་བྱིན་དང་ལྷས་བྱིན་གྱིས་གང་ལ་དམིགས་ནས་ངའོ་སྙམ་དུ་འཛིན་པའི་གཞིར་གྱུར་པའི་བདག་གཉིས་རང་རྒྱུད་པ་མན་ཆད་ཀྱི་ལུགས་ལ་ངོ་བོ་ཉིད་ཀྱིས་གྲུབ་པའི་ངོ་བོ་གཅིག་ཏུ་འདོད་ལ། ཐལ་འགྱུར་པས་དེ་ལྟར་མི་འདོད་པའི་དོན་ཡིན་ཏེ། རང་རྒྱུད་པ་ལྟར་ན་རང་བཞིན་གྱིས་གྲུབ་པའི་ངོ་བོ་གཅིག་ཡིན་ཀྱང་ལྡོག་པ་ཐ་དད་པ་མི་འགལ་ལ། ཐལ་འགྱུར་བ་ལྟར་ན་རང་བཞིན་གྱིས་གྲུབ་པའི་ངོ་བོ་གཅིག་ཡིན་ན་ཐ་དད་གཏན་མེད་ཀྱི་གཅིག་ཏུ་འགྱུར་དགོས་པས། དེ་གཉིས་ཀྱི་ཁྱད་པར་ཕྱེ་བ་ཡིན་གྱི། ཐལ་རང་གཉིས་ཀྱིས་ལྷས་བྱིན་དང་ལྷས་བྱིན་གྱིས་ངའོ་སྙམ་པའི་གཞིར་གྱུར་པའི་བདག་གཉིས་ངོ་བོ་གཅིག་ཏུ་འདོད་མི་འདོད་ཀྱི་ཁྱད་པར་ཡོད་པའང་མ་ཡིན་ལ། ལྷས་བྱིན་གྱི་གདགས་གཞིར་གྱུར་པའི་ང་ཐོག་མེད་ནས་ཡོད་པར་འདོད་མི་འདོད་ཀྱི་ཁྱད་པར་ཡོད་པའང་མ་ཡིན་པའི་ཕྱིར། དང་པོ་གྲུབ་སྟེ། ཐལ་རང་གཉིས་ཀས་ལྷས་བྱིན་དང་དེ་འདྲའི་བདག་གཉིས་ངོ་བོ་གཅིག་ཏུ་འདོད་པའི་ཕྱིར་ཏེ། དེ་གཉིས་སྤྱི་དང་བྱེ་བྲག་ཏུ་འདོད་པའི་ཕྱིར་རོ། །གཉིས་པ་གྲུབ་སྟེ། ཐལ་རང་གཉིས་ཀས་ལྷས་བྱིན་གྱི་སྐྱེ་བ་སྔ་མའི་བདག་དེ་ལྷས་བྱིན་གྱིས་ངའོ་སྙམ་དུ་ཐ་སྙད་གདགས་པའི་གཞི་ཡིན་ཀྱང་ལྷས་བྱིན་དུ་ཐ་སྙད་གདགས་པའི་གཞི་མ་ཡིན་པར་འདོད་པ་མཚུངས་པའི་ཕྱིར་རོ། །ཞེས་ཟེར་ན་གང་ལྟར་འཐད་པ་ནི་གཟུར་གནས་རྣམས་ཀྱིས་དཔྱད་པར་བྱའོ། ། ཡང་ཁ་ཅིག་ན་རེ། མིག་རྣ་སོགས་རང་གི་མཚན་ཉིད་ཀྱིས་གྲུབ་པར་འཛིན་པའི་འཇིག་ལྟ་ཡོད་པར་ཐལ། མིག་རྣ་སོགས་རང་གི་མཚན་ཉིད་ཀྱིས་གྲུབ་པའི་ང་ཡི་བར་འཛིན་པའི་འཇིག་ལྟ་ཡོད་པའི་ཕྱིར་ན་མ་ཁྱབ། འདོད་མི་ནུས་ཏེ། དེ་ཆོས་ཀྱི་བདག་འཛིན་ཡིན་པའི་ཕྱིར། བྱས་པ་ཁོ་ན་རེ། དེ་འདྲ་བའི་འཇིག་ལྟ་དེས་མིག་རྣ་སོགས་ལ་དམིགས་པར་ཐལ། མིག་རྣ་སོགས་རང་གི་མཚན་ཉིད་ཀྱིས་གྲུབ་པའི་ང་ཡི་བར་འཛིན་པའི་བློ་ཡིན་པའི་ཕྱིར་ན་མ་ཁྱབ། འདོད་མི་ནུས་ཏེ། དེ་འདྲ་བའི་འཇིག་ལྟ་དེ་ང་ལ་དམིགས་པའི་བློ་ཡིན་པའི་ཕྱིར་ཏེ། མིག་རྣ་སོགས་ང་ཡི་བར་འཛིན་པའི་ཚད་མ་དེ་ང་ལ་དམིགས་པའི་བློ་ཡིན་པའི་ཕྱིར་ཏེ། ཚད་མ་དེ་ང་ལ་དམིགས་ནས་མིག་རྣ་སོགས་ང་དེའི་ཡིན་པར་འཛིན་པའི་བློ་ཡིན་པའི་ཕྱིར་རོ། ། ཡང་ཁ་ཅིག་ན་རེ། དེ་འདྲ་བའི་འཇིག་ལྟ་དེ་ང་ལ་དམིགས་པ་མ་ཡིན་པར་ཐལ། ང་ཡི་བ་ལ་དམིགས་པ་ཡིན་པའི་ཕྱིར་ན་མ་ཁྱབ། རྟགས་གྲུབ་སྟེ། དེ་འདྲ་བའི་འཇིག་ལྟའི་དམིགས་ཡུལ་དུ་གྱུར་པའི་གང་ཟག་དེ་ང་དང་ང་ཡི་བ་གཉིས་ཀ་ཡིན་པའི་ཕྱིར་ཏེ། དེ་ང་ཡིན་པ་གང་ཞིག །ང་ཡི་བ་ཡིན་པའི་ཕྱིར། དང་པོ་གྲུབ་སྟེ། དེ་གང་ཟག་ཡིན་པའི་ཕྱིར་དང་། ང་དང་བདག་དང་གང་ཟག་རྣམས་དོན་གཅིག་ཡིན་པའི་ཕྱིར། གཉིས་པ་གྲུབ་སྟེ། ང་ཡིར་འཛིན་པའི་འཇིག་ལྟས་ང་ཡི་བ་ལ་དམིགས་པར་རྩ་འཇུག་གི་རྣམ་བཤད་གཉིས་ཀར་བཤད་པའི་ཕྱིར་རོ། །ཡང་ཁ་ཅིག་ན་རེ། ཕུང་པོ་ལྔ་དང་མིག་རྣ་སོགས་ལ་དམིགས་པའི་འཇིག་ལྟ་ཡོད་པར་ཐལ། དེ་དག་ལ་དམིགས་པའི་གང་ཟག་གི་བདག་འཛིན་ཡོད་པའི་ཕྱིར་ཏེ། དེ་ཡོད་པར་རང་རྒྱུད་པ་མན་ཆད་ཀྱིས་འདོད་པའི་ཕྱིར་ན་མ་ཁྱབ་སྟེ། ཐལ་འགྱུར་བ་དང་རང་སྡེ་གཞན་གྱིས་གང་ཟག་གི་བདག་འཛིན་འདོད་ཚུལ་མི་འདྲ་བའི་ཕྱིར་ཏེ། ཐལ་འགྱུར་བས། ཆོས་ཐམས་ཅད་བདག་མེད་པའི་ཞེས་པའི་བདག་ནི་ངོ་བོ་ཉིད་ཀྱིས་གྲུབ་པ་ལ་བྱས་ནས་དེ་མེད་པ་ནི་བདག་མེད་པའི་དོན་དང་། བདག་དེ་གཞི་གང་ཟག་གི་སྟེང་དུ་མེད་པ་ནི་གང་ཟག་གི་བདག་མེད་དང་གང་ཟག་ལས་གཞན་པའི་ཆོས་ཀྱི་སྟེང་དུ་མེད་པ་ནི་ཆོས་ཀྱི་བདག་མེད་དུ་བཞེད་པས། བདག་དེ་གང་ཟག་གི་སྟེངདུ་ཡོད་པར་འཛིན་པ་ནི་གང་ཟག་གི་བདག་འཛིན་དང་། ཆོས་ཀྱི་སྟེང་དུ་ཡོད་པར་འཛིན་པ་ནི་ཆོས་ཀྱི་བདག་འཛིན་དུ་ཤུགས་ཀྱིས་རྟོགས་ནུས་པར་ལམ་རིམ་ཆེན་མོར་གསུངས་ལ། རང་སྡེ་གཞན་གྱིས། ཆོས་ཐམས་ཅད་བདག་མེད་པའོ་ཞེས་པའི་བདག་ནི་ཕྱི་རོལ་པས་ཀུན་བཏགས་པའི་ནང་གི་བྱེད་པའི་སྐྱེས་བུ་ལ་བྱས་ནས་དེ་མེད་པ་ནི་གང་ཟག་གི་བདག་མེད་པའི་དོན་དང་། སྐྱེས་བུ་དེ་ཡོད་པར་འཛིན་པའམ། ཆོས་རྣམས་སྐྱེས་བུ་དེའི་དབང་བསྒྱུར་བྱར་འཛིན་པ་ནི་གང་ཟག་གི་བདག་འཛིན་ཕྲ་མོར་འདོད་པའི་རྒྱུ་མཚན་གྱིས། ཆོས་ཐམས་ཅད་ཀྱི་སྟེང་གི་གང་ཟག་གི་བདག་མེད་ཕྲ་མོ་དང་ཆོས་ཐམས་ཅད་ལ་དམིགས་པའི་གང་ཟག་གི་བདག་འཛིན་ཡོད་པར་འདོད་པའི་ཕྱིར་རོ། །ཐལ་འགྱུར་བས་དེ་ལྟར་བཞེད་པའི་ཁུངས་ཡོད་དེ། སངས་རྒྱས་བསྐྱངས་ཀྱིས། ཆོས་ཐམས་ཅད་བདག་མེད་དོ་ཞེས་གསུངས་པ་ལ་བདག་མེད་པ་ཞེས་བྱ་བ་ནི་ངོ་བོ་ཉིད་མེད་པའི་དོན་ཏེ། བདག་ཅེས་བྱ་བའི་སྒྲ་ནི་ངོ་བོ་ཉིད་ཀྱི་ཚིག་ཡིན་པའི་ཕྱིར་རོ། །ཞེས་དང་། བཞི་བརྒྱ་པའི་འགྲེལ་བ་ལས། དེ་ལ་བདག་ཅེས་བྱ་བ་ནི་གང་ཞིག་དངོས་པོ་རྣམས་ཀྱི་གཞན་ལ་རག་མ་ལས་པའི་ངོ་བོ་རང་བཞིན་ཏེ་དེ་མེད་པ་ནི་བདག་མེད་པའོ། དེ་ནི་ཆོས་དང་གང་ཟག་གི་དབྱེ་བས་གཉིས་སུ་རྟོགས་ཏེ་ཆོས་ཀྱི་བདག་མེད་པ་དང་། གང་ཟག་གི་བདག་མེད་པ་ཞེས་བྱ་བའོ། །ཞེས་གསུངས་པའི་ཕྱིར་རོ། །རང་སྡེ་གཞན་གྱིས་གང་ཟག་གི་བདག་མེད་དེ་ལྟར་འདོད་པ་ཡིན་ཏེ། ལེགས་བཤད་སྙིང་པོ་ལས། གང་ཟག་གི་བདག་མེད་ནི། རང་སྡེ་ཐེག་པ་ཆེ་ཆུང་གི་གྲུབ་མཐའ་སྨྲ་བ་གཞན་གྱི་ལྟར་ན་གང་ཟག་ཕུང་པོ་དང་མཚན་ཉིད་མི་མཐུན་པའི་རང་སྐྱ་ཐུབ་པའི་རྫས་སུ་མེད་པ་ཙམ་ལ་འདོད་དོ། །ཞེས་དང་། གཞན་ཡང་རང་སྐྱ་ཐུབ་པའི་རྫས་ཡོད་ཀྱི་བདག་དེ་ནི་ཕྱི་རོལ་པས་ཕུང་པོ་ལས་དོན་གཞན་དུ་ཀུན་བཏགས་པའི་ནང་གི་བྱེད་པའི་སྐྱེས་བུ་ཡོད་པར་བཟུང་བའི་ཡུལ་ཡིན་ལ། ཞེས་གསུངས་པའི་ཕྱིར་རོ། ། ཁ་ཅིག་ན་རེ། གང་ཟག་རང་སྐྱ་ཐུབ་པའི་རྫས་སུ་མ་གྲུབ་པ་དེ་རང་སྡེ་གཞན་གྱིས་གང་ཟག་གི་བདག་མེད་ཕྲ་མོར་འདོད་པར་ཐལ། གང་ཟག་རང་སྐྱ་ཐུབ་པའི་རྫས་སུ་གྲུབ་པར་འཛིན་པའི་བློ་དེ་དེ་དག་གིས་གང་ཟག་གི་བདག་འཛིན་ཕྲ་མོར་འདོད་པའི་ཕྱིར་ཏེ། དེ་དག་གིས་གང་ཟག་ཕུང་པོ་དང་མཚན་ཉིད་མི་མཐུན་པའི་རང་སྐྱ་ཐུབ་པའི་རྫས་ཡོད་དུ་འཛིན་པའི་བློ་དེ་གང་ཟག་གི་བདག་འཛིན་ཕྲ་མོར་འདོད་པའི་ཕྱིར་ན་མ་ཁྱབ། རྟགས་གྲུབ་ཏེ། དེ་དག་གིས་གང་ཟག་ཕུང་པོོ་དང་མཚན་ཉིད་མི་མཐུན་པའི་རང་སྐྱ་ཐུབ་པའི་རྫས་སུ་མེད་པ་དེ་གང་ཟག་གི་བདག་མེད་ཕྲ་མོར་འདོད་པར་བཤད་ཟིན་པའི་ཕྱིར། རྩ་བར་འདོད་མི་ནུས་ཏེ། དེ་དག་གིས་གང་ཟག་རང་སྐྱ་ཐུབ་པའི་རྫས་ཡོད་དུ་འཛིན་པའི་བློ་དེ་གང་ཟག་གི་བདག་འཛིན་ཕྲ་མོར་མི་འདོད་པའི་ཕྱིར་ཏེ། གང་ཟག་རང་སྐྱ་ཐུབ་པའི་རྫས་ཡོད་དུ་འཛིན་པའི་བློ་དེ་བློ་ཀུན་བཏགས་མ་ཡིན་པའི་ཕྱིར་ཏེ། དེ་ལ་ལྷན་སྐྱེས་ཀྱང་ཡོད་པའི་ཕྱིར་དང་། རང་སྡེ་གཞན་གྱིས་འདོད་པའི་གང་ཟག་གི་བདག་འཛིན་ཡིན་ན་བློ་ཀུན་བཏགས་ཡིན་པས་ཁྱབ་པའི་ཕྱིར། དང་པོ་གྲུབ་སྟེ། རྣམ་བཤད་ལས། གང་ཟག་རང་སྐྱ་ཐུབ་པའི་རྫས་ཡོད་དུ་འཛིན་པ་ནི་གྲུབ་མཐས་བློ་མ་བསྒྱུར་བ་ལ་ཡང་ཡོད་མོད་ཀྱང་། གང་ཟག་ཕུང་པོ་དང་མཚན་ཉིད་མི་མཐུན་པའི་གཞན་དུ་ཡོད་པར་འཛིན་པ་ནི་གྲུབ་མཐས་བློ་མ་བསྒྱུར་བ་ལ་མེད་དོ། ཞེས་གསུངས་པའི་ཕྱིར། གཉིས་པ་གྲུབ་སྟེ། ལེགས་བཤད་སྙིང་པོ་ལས། དེ་ལ་ཕུང་པོ་དང་མཚན་ཉིད་མི་མཐུན་པའི་གང་ཟག་རང་སྐྱ་ཐུབ་པའི་རྫས་ཡོད་དུ་འཛིན་པ་ནི་གང་ཟག་རྐང་ལག་སོགས་ཀྱི་ཆོས་ལས་རྫས་གཞན་དུ་འཛིན་པ་ཡིན་པས་གྲུབ་མཐས་བློ་མ་བསྒྱུར་བ་ལ་མེད་དེ། ཞེས་གསུངས་པའི་ཕྱིར་རོ། ། གཞན་ཡང་། རང་སྡེ་གཞན་གྱི་ལུགས་ལ། རང་སྐྱ་ཐུབ་པའི་རྫས་ཡོད་དུ་འཛིན་པའི་བློ་དེ་གང་ཟག་གི་བདག་འཛིན་མ་ཡིན་ཏེ། རང་སྐྱ་ཐུབ་པའི་རྫས་ཡོད་དེ་ཡོད་པ་ཡིན་པའི་ཕྱིར་ཏེ། རྫས་ཡོད་དང་རང་སྐྱ་ཐུབ་པའི་རྫས་ཡོད་གཉིས་དོན་གཅིག་ཡིན་པའི་ཕྱིར་དང་། སེམས་ཙམ་པ་སོགས་ཀྱིས་ཡིད་ཀྱི་རྣམ་ཤེས་དང་ཀུན་གཞི་རྣམ་ཤེས་གཉིས་རང་སྐྱ་ཐུབ་པའི་རྫས་ཡོད་དུ་འདོད་པའི་ཕྱིར་ཏེ། རྣམ་བཤད་ལས། འདིར་ཕ་རོལ་པོས་བཏགས་ཡོད་ཀྱི་དངོས་པོ་རྣམས་རང་སྐྱ་ཐུབ་པའི་རྫས་ཡོད་རེ་གདགས་གཞིར་ཡོད་པ་ལ་བརྟེན་ནས་འདོགས་པར་ཁས་ལེན་ཞིང་། ཞེས་དང་། ལུགས་དེ་དག་གིས་ཉན་རང་གིས་གང་ཟག་རྫས་ཡོད་དུ་མེད་པར་རྟོགས་པར་འདོད་ཀྱང་། རྣམ་ཤེས་གཉིས་པོ་རྫས་ཡོད་དུ་མེད་པར་རྟོགས་པར་མི་འདོད་པས། གང་ཟག་རང་སྐྱ་ཐུབ་པའི་རྫས་སུ་མེད་པར་སྨྲ་བ་ནི་གང་ཟག་གི་རང་གི་ལྡོག་པ་ནས་འདོད་པ་ཡིན་གྱི། གང་ཟག་གི་མཚན་གཞི་རྣམ་ཤེས་ལ་དེ་ལྟར་འདོད་པ་མིན་ནོ། །ཞེས་གསུངས་པའི་ཕྱིར་རོ། ། བྱས་པ་ལ་ཁོོ་ན་རེ། སེམས་ཙམ་པའི་ལུགས་ལ། ཉོན་ཡིད་གང་ཟག་གི་བདག་འཛིན་མ་ཡིན་པར་ཐལ། ཀུན་གཞི་རྣམ་ཤེས་རང་སྐྱ་ཐུབ་པའི་རྫས་ཡོད་ཡིན་པའི་ཕྱིར་ན་མ་ཁྱབ་སྟེ། ཉོན་ཡིད་ཀྱིས་ཀུན་གཞི་རྣམ་ཤེས་རང་སྐྱ་ཐུབ་པའི་རྫས་ཡོད་དུ་འཛིན་པ་ཙམ་མིན་གྱི། དེས་ཀུན་གཞི་ལ་དམིགས་ནས་མུ་སྟེགས་པས་ཀུན་བཏགས་པའི་ནང་གི་བྱེད་པའི་སྐྱེས་བུར་འཛིན་པའི་ཕྱིར་རོ། །ཡང་ཁོ་ན་རེ། སྟག་ལོས། རྫས་ཡོད་བདག་སྨྲ་གནས་མ་བུར་ངེས་དང་། །རྣམ་ཤེས་བདག་སྨྲའི་དབུ་སེམས་ཡོད་པ་འགལ། །ཞེས་སྐྱོན་བརྗོད་པ་དེ་རྗེ་བླ་མ་ལ་འཇུག་པར་ཐལ། རྗེ་བདག་ཉིད་ཆེན་པོས་ཀུན་གཞི་རྣམ་ཤེས་རང་སྐྱ་ཐུབ་པའི་རྫས་ཡོད་དུ་གསུངས་པའི་ཕྱིར་ཟེར་ན་ཤིན་ཏུ་མ་ཁྱབ་སྟེ། གང་ཟག་གི་བདག་ཅེས་པ་ནི་གང་ཟག་རང་སྐྱ་ཐུབ་པའི་རྫས་སུ་ཡོད་པ་ཙམ་ལ་མི་བྱེད་པར། ཕུང་པོ་དང་མཚན་ཉིད་མི་མཐུན་པའི་གང་ཟག་རང་སྐྱ་ཐུབ་པའི་རྫས་སུ་ཡོད་པ་ལ་བྱེད་པར་རྗེ་བདག་ཉིད་ཆེན་པོས་ཤིན་ཏུ་གསལ་བར་གསུངས་པའི་ཕྱིར་རོ། ། ཡང་ཁ་ཅིག་ན་རེ། ཕྱིའི་ཡོ་བྱད་རང་གི་མཚན་ཉིད་ཀྱིས་གྲུབ་པའི་ང་ཡི་བར་འཛིན་པའི་འཇིག་ལྟ་མེད་པར་ཐལ། དེ་མེད་པར་སྟོང་ཐུན་དང་ཡིག་ཆར་བཤད་པའི་ཕྱིར་ན་མ་ཁྱབ། འདོད་མི་ནུས་ཏེ། རྣམ་བཤད་ལས། བདག་དེ་གདགས་པའི་རྟེན་མིག་ལ་སོགས་པ་ནང་གི་བདག་ཉིད་ཅན་དང་། ཕྱི་རོལ་གང་ཡིན་པ་བདག་དེའི་བདག་གི་བ་གང་ཡིན་པ་དེར་ང་ཡི་བར་འཛིན་པའི་བློ་འབྱུང་བའི་བདག་དེ་ནི། མ་བརྟགས་པའི་གྲགས་པའི་ངོར་གཏི་མུག་སྟེ་མི་ཤེས་པ་ལས་གྲུབ་པ་ཡིན་གྱི་རང་གི་ངོ་བོས་གྲུབ་པ་ནི་མ་ཡིན་ནོ། །ཞེས་གསུངས་པའི་ཕྱིར། ཁྱབ་སྟེ། སོ་སོའི་སྐྱེ་བོའི་རྒྱུད་ལ་ཕྱི་རོལ་གྱི་དངོས་པོ་ང་ཡི་བར་འཛིན་པའི་བློ་ཡོད་ན། ཕྱི་རོལ་གྱི་དངོས་པོ་རང་གི་མཚན་ཉིད་ཀྱིས་གྲུབ་པའི་ང་ཡི་བར་འཛིན་པའི་བློ་མེད་པ་འགལ་བའི་ཕྱིར་རོ། ། ཡང་ཁ་ཅིག་ན་རེ། རྩེ་མོའི་འཇིག་ལྟ་ཉི་ཤུ་བོ་གང་རུང་ཡིན་ན་འཇིག་ལྟ་རགས་པ་ཡིན་པས་ཁྱབ་པར་ཐལ། ཡིག་ཆར་དེ་ལྟར་བཤད་པའི་ཕྱིར་ན་མ་ཁྱབ་སྟེ། ཐུན་མོང་བའི་འཇིག་ལྟ་ཉི་ཤུ་ལ་དགོངས་པའི་ཕྱིར་རོ། །འདོད་མི་ནུས་ཏེ། དེ་ལ་འཇིག་ལྟ་ཕྲ་མོ་ཡོད་པར་སྔར་བཤད་ཟིན་པའི་ཕྱིར་རོ། །གསུམ་པ་ལ་གསུམ། བུམ་སྣམ་སོགས་ཀྱི་དངོས་པོ་ལ་བསྒྲེ་བ། རྒྱུ་དང་འབྲས་བུའི་དངོས་པོ་ལ་བསྒྲེ་བ། དེ་ལ་གཞན་གྱི་རྩོད་པ་སྤང་བའོ། །དང་པ་ོན།ི བུམ་པ་སྣམ་བུ་རེ་ལྡེ་དམག་དང་ནགས་ཚལ་ཕྲེང་བ་ལྗོན་ཤིང་དང་། །ཞེས་པ་ནས། དེ་ལས་གཞན་དུ་གྱུར་པར་འཇིག་རྟེན་གྲགས་པའི་སྒོ་ནས་ཡོད་པ་ཡིན། །ཞེས་ཚིགས་བཅད་གཉིས་བྱུང་། གང་དག་བུམ་པ་དང་སྣམ་བུ་དང་རེ་ལྡེ་དང་། དམག་དང་ནགས་ཚལ་དང་། འཕྲེང་བ་དང་ལྗོན་ཤིང་། ཁང་ཁྱིམ་དང་ཤིང་རྟ་ཕྲན་དང་། འགྲོན་གནས་ལ་སོགས་དངོས་པོ་དེ་རྣམས་ཤིང་རྟའི་རྣམ་པར་དཔྱད་པས་རང་རང་གི་བཏགས་དོན་རྣམ་པ་བདུན་དུ་བཙལ་བ་ན་ཡོད་པ་མ་ཡིན་ཞིང་། བཙལ་བ་དེ་ལས་གཞན་དུ་གྱུར་པར་ཏེ་མ་དཔྱད་པར་འཇིག་རྟེན་ན་གྲགས་པའི་སྒོ་ནས་ཡོད་པ་ཡིན་ནོ། ། ཤིང་རྟ་ཕྲན་ལ་བོད་ཀྱི་བླ་མ་ཁ་ཅིག །ཤ་ཀ་ཀྲ་ནི་འཁོར་ལོ་ཅན་ཏེ་ཤིང་རྟའི་ཕྲན་ཇ་སིག་གསུམ་ཙམ་འགེལ་བ་སྟེ། དེ་ཡང་འཁོར་ལོ་དང་བར་ཡང་ཡོད་པའི་ཁང་པ་གཅིག་ཡིན་ཟེར་རོ། །ཞེས་རྣམ་བཤད་ལས་གསུངས་སོ།། དེ་བཞིན་ཏེ་དེ་ལྟ་བུའི་རིགས་ཅན་གྱི་དངོས་པོ་གཞན་གང་དག་གི་སྒོ་ནས་སྐྱེ་བོ་འདིས་བསྙད་པ་སྟེ་ཐ་སྙད་བཏགས་པ་དེ་རྣམས་ཀྱང་མ་བརྟགས་པའི་གྲགས་པ་ཁོ་ནར་ཡོད་པར་རྟོགས་པར་བྱ་སྟེ། གང་གི་ཕྱིར་ན་ཐུབ་པའི་དབང་པོ་དེ་ནི་འཇིག་རྟེན་དང་ལྷན་ཅིག་འཇིག་རྟེན་ལ་མི་མཐུན་པའི་རྩོད་པ་མི་མཛད་པར་གསུངས་པའི་ཕྱིར་ཏེ། མདོ་ལས། འཇིག་རྟེན་ང་དང་ལྷན་ཅིག་རྩོད་ཀྱི་ང་ནི་འཇིག་རྟེན་དང་མི་རྩོད་དོ། །ཞེས་འཇིག་རྟེན་གྱི་ཐ་སྙད་གནོད་མེད་ཀྱིས་ཡོད་པར་བཞག་པ་རྣམས་ཐུབ་པའི་ཀྱང་ཞལ་གྱིས་བཞེས་པར་གསུངས་པས་ན། འཇིག་རྟེན་གྱི་གྲགས་པ་ལ་གནོད་པར་མི་བྱའོ། ། གང་ཡང་འཇིག་རྟེན་པ་རྣམས་དངོས་པོ་གང་དག་གི་སྒོ་ནས་ཇི་ལྟར་ཐ་སྙད་འདོགས་ཞེ་ན། དེ་བསྟན་པའི་སྤྱིར་བཤད་པ། ཇི་ལྟར་བུམ་པ་ཡན་ལག་ཅན་དང་གྱོ་མོ་ལ་སོགས་པ་ནི་དེའི་ཡན་ལག་དང་། བུམ་པ་ཡོན་ཏན་ཅན་དང་མེ་རིས་སྔོ་བསངས་ལ་སོགས་པ་ནི་དེའི་ཡོན་ཏན་དང་། འདོད་ཆགས་ཀྱི་རྟེན་གང་ཟག་ནི་ཆགས་པ་དང་ཟག་བཅས་ཀྱི་ཡུལ་ལ་སྲེད་པ་ནི་འདོད་ཆགས་དང་། བུམ་པ་ནི་མཚན་གཞི་དང་ལྟོ་བ་ལྡིར་བ་ལ་སོགས་པ་ནི་མཚན་ཉིད་དང་། མེ་ནི་སྲེག་པར་བྱེད་པ་དང་བུད་ཤིང་ནི་བསྲེག་པར་བྱ་བ་ལ་སོགས་པ་ནི། ཡན་ལག་ལ་བརྟེན་ནས་ཡན་ལག་ཅན་དང་། ཡན་ལག་ཅན་ལ་བརྟེན་ནས་ཡན་ལག་ཏུ་འདོགས་ཏེ། དེ་བཞིན་དུ་མེ་དང་བུད་ཤིང་གི་བར་དུ་སྦྱར་བར་བྱའོ། །འདི་རྣམས་ཀྱི་བཏགས་དོན་རྣམ་པ་བདུན་དུ་བཙལ་བ་ན་མེད་ཀྱང་ཡོད་པར་འཇོག་ནུས་པ་ནི་འཇིག་རྟེན་གྱི་ཐ་སྙད་ཀྱིས་ཡིན་གྱི། དེ་ཁོ་ན་ཉིད་ལ་དཔྱོད་པའི་རིགས་པའི་དཔྱད་པ་མི་གཞུག་གོ ། གཉིས་པ་ནི། གལ་ཏེ་རྒྱུ་ཡིས་བསྐྱེད་པར་བྱ་སྐྱེད་དེ་ལྟ་ན་ན་དེ་རྒྱུ་ཡིན་ཞིང་། །ཞེས་པ་ནས། བདག་ལ་སྐྱོན་དུ་མི་འགྱུར་འཇིག་རྟེན་པ་ཡི་དངོས་པོ་རྣམས་ཀྱང་ཡོད། །ཅེས་ཚིགས་བཅད་གསུམ་བྱུང་། ཡན་ལག་ལ་སོགས་པར་མ་ཟད་ཀྱི་རྒྱུ་འབྲས་གཉིས་ཀྱང་ཕན་ཚུན་ལྟོས་ནས་གྲུབ་པོ་ཞེས་བཤད་པ། གང་གི་ཕྱིར་ན་གལ་ཏེ་རྒྱུ་ཡིས་བསྐྱེད་པར་བྱ་བ་འབྲས་བུ་སྐྱེད་པ་དེ་ལྟ་ན་སྐྱེད་བྱེད་དེ་རྒྱུ་ཡིན་ཞིང་། གལ་ཏེ་འབྲས་བུ་མི་སྐྱེད་ན་ནི་སྐྱེད་པ་དེ་མེད་པས་འབྲས་བུ་དེ་རྒྱུ་མེད་པ་ཅན་དུ་འགྱུར་རོ། འབྲས་བུ་ཡང་རྒྱུ་ཡོད་པར་འགྱུར་ན་དེ་ལས་སྐྱེ་བར་འགྱུར་བ་དེའི་ཕྱིར། རྒྱུ་འབྲས་གཉིས་ཀྱང་ཕན་ཚུན་ལྟོས་ནས་ཡོད་པ་ཡིན་གྱི་རང་བཞིན་གྱིས་ཡོད་པ་མིན་ནོ། །ཅི་སྟེ་རྒྱུ་འབྲས་རང་གི་ངོ་བོས་གྲུབ་པར་སེམས་ན། ཀྱེ་རྒྱུའམ་འབྲས་བུ་གང་ལ་བརྟེན་ནས་དེ་གཉིས་གང་ཞིག་ཏུ་འགྱུར་བ་གང་ཞིག་སྟེ་དེ་གཉིས་ལས་སྔར་རྒྱུ་གང་ཞིག་གམ་འབྲས་བུ་གང་ཞིག་འགྱུར་བ་དེ་སྨྲོས་ཤིག །དེ་ལ་རང་བཞིན་གྱིས་གྲུབ་པ་ལ་རྒྱུ་སྔ་བ་མི་རིགས་ཏེ། རྒྱུའི་དུས་སུ་རྒྱུའི་ལྟོས་ས་འབྲས་བུ་དེ་གྲུབ་དགོས་པས་སོ། །འབྲས་བུ་སྔ་བ་ཡང་མི་རིགས་ཏེ་རྒྱུ་མེད་དུ་འགྱུར་བའི་ཕྱིར་རོ། ། གལ་ཏེ་ཁྱོད་ཀྱི་ལྟར་ན་རྒྱུ་ཡིས་འབྲས་བུ་དང་ཕྲད་ནས་འབྲས་བུ་སྐྱེད་པར་བྱེད་ན། དེའི་ཚེ་རྒྱུ་འབྲས་དེ་དག་ནུས་པ་གཅིག་ཏུ་འགྱུར་བས་སྐྱེད་བྱེད་དང་འབྲས་བུ་ཐ་དད་མེད་པར་འགྱུར་ཞིང་། ཅི་སྟེ་སོ་སོར་ཏེ་མ་ཕྲད་པར་སྐྱེད་ན་ནི་རྒྱུ་འདི་དེའི་རྒྱུ་མིན་པ་རྣམས་དང་ཁྱད་པར་མེད་པར་འགྱུར་ཏེ། རང་བཞིན་གྱིས་གྲུབ་པའི་སོ་སོ་བ་རྣམས་འབྲེལ་མེད་དོན་གཞན་དུ་འགྱུར་པའི་ཕྱིར་རོ། །ཁྱོད་ལ་རྒྱུ་འབྲས་ཕྲད་མ་ཕྲད་ཀྱི་རྟོག་པ་གཉིས་པོ་འདི་དག་སྤངས་ནས་ཏེ་དེ་མ་གཏོགས་པའི་རྟོག་པ་གསུམ་པ་གཞན་ཡང་ཡོད་པར་གྱུར་པ་མ་ཡིན་པས། རང་བཞིན་གྱིས་གྲུབ་པའི་རྒྱུས་འབྲས་བུ་མི་སྐྱེད་པ་ཁོ་ནའོ། དེའི་ཕྱིར་ཅི་སྟེ་ཁྱོད་ཀྱི་ལྟར་རང་བཞིན་གྱིས་གྲུབ་པའི་རྒྱུ་ཡིས་འབྲས་བུ་སྐྱེད་པར་མི་བྱེད་པ་དེའི་ཕྱིར་འབྲས་བུ་ཞེས་བྱ་བ་རང་བཞིན་གྱིས་ཡོད་པ་མིན་ལ། འབྲས་བུ་དང་བྲལ་བ་སྟེ་མེད་པར་རྒྱུ་ནི་རྒྱུར་འཇོག་པའི་རྒྱུ་མཚན་མེད་པ་ཅན་དུ་འགྱུར་ན། འདི་ནི་ཡོད་པའང་མིན་ཏེ། དེའི་ཕྱིར་རྒྱུ་འབྲས་གཉིས་རང་བཞིན་གྱིས་ཡོད་པ་མིན་ནོ།།འོ་ན་ཁྱོད་ཀྱི་ལྟར་ན་ཇི་ལྟར་ཡིན་ཞེ་ན། གང་གི་ཕྱིར་གང་གི་ལྟར་ན་རྒྱུ་འབྲས་འདི་དག་གཉིས་ཆར་ཡང་སྒྱུ་མ་དང་འདྲ་བར་རང་བཞིན་གྱིས་མ་སྐྱེས་ཤིང་། ཐ་སྙད་པའི་རྣམ་པར་རྟོག་པ་ཙམ་གྱིས་བཞག་པ་དེའི་ཕྱིར་བདག་ལ་ཇི་སྐད་བཤད་པའི་སྐྱོན་དུ་མི་འགྱུར་ཞིང་། འཇིག་རྟེན་ལ་གྲགས་པའི་དངོས་པོ་མ་བརྟགས་པར་གྲུབ་པ་རྒྱུ་འབྲས་དང་ཤིང་རྟ་ལ་སོགས་པ་རྣམས་ཀྱང་ཡོད་པས་ཐམས་ཅད་འགྲུབ་པོ།། གསུམ་པ་ལ་གཉིས། རྒྱུ་འབྲས་རང་བཞིན་གྱིས་གྲུབ་པ་འགོག་པ་ལ་སྐྱོན་མཚུངས་པའི་རྩོད་པ། རང་ལ་སྐྱོན་མི་མཚུངས་པའི་ལན་བསྟན་པའོ། དང་པོ་ནི། སུན་འབྱིན་འདིས་སུན་དབྱུང་བྱ་ཕྲད་ནས་འབྱིན་ནམ་མ་ཕྲད་པར། །ཞེས་པ་ནས། ཁྱོད་ལ་རང་ཕྱོགས་མེད་པས་སུན་ཅི་ཕྱིན་དུ་རྒོལ་བའང་ཡིན། །ཞེས་ཚིགས་བཅད་གཉིས་བྱུང་། ཕ་རོལ་པོ་ན་རེ། ཁྱོད་ཀྱི་སུན་འབྱིན་པ་འདིས་སུན་དབྱུང་བྱ་ཕྲད་ནས་སུན་འབྱིན་ནམ་མ་ཕྲད་པར་སུན་འབྱིན་པ་ཡིན་ཞེས་པའི་ཉེས་པ་འདི་ནི་ཁྱོད་ལའང་འགྱུར་བ་མ་ཡིན་ནམ་སྟེ་ཡིན་ཏེ། གལ་ཏེ་ཕྲད་ནས་སུན་འབྱིན་ན་གཅིག་ཏུ་འགྱུར་ཞིང་། མ་ཕྲད་པར་སུན་འབྱིན་ན་མ་ཕྲད་པ་ཐམས་ཅད་ཀྱིས་སུན་འབྱིན་པར་འགྱུར་ལ། དེ་གཉིས་ལས་གཞན་པའི་བརྟག་པ་གསུམ་པ་ཡང་མེད་དེ། གང་གི་ཚེ་སུན་འབྱིན་ལྟར་སྣང་དེ་སྐད་སྨྲ་ཞིང་རང་ཕྱོགས་ཁོ་ན་རྣམ་པར་འཇོམས་པ་དེའི་ཚེ་ཁྱེད་ཀྱིས་གཞན་གྱི་ལུགས་སུན་དབྱུང་བར་བྱ་བ་སུན་འབྱིན་པར་ནུས་པ་མ་ཡིན་ནོ། ། གཞན་ཡང་གང་གི་ཕྱིར་ན་རྒོལ་བ་རང་གི་ཚིག་ལའང་ཐལ་བ་མཚུངས་པའི་ལྟག་ཆོད་དེ་སུན་འབྱིན་ལྟར་སྣང་གིས། རིགས་པ་མེད་པར་དངོས་པོ་མཐའ་དག་ལ་སྐུར་བ་འདེབས་པ་དེའི་ཕྱིར་ཁྱོད་ནི་སྐྱེ་བོ་དམ་པས་བཞེད་པ་སྟེ་འདོད་པར་མི་འགྱུར་རོ། །ཇི་ལྟར་ཞེ་ན། མ་ཕྲད་པར་སྐྱེད་ན་མ་ཕྲད་པ་ཐམས་ཅད་ཀྱིས་སྐྱེད་དགོས་ཞེས་པ་འདི་ལ་རིགས་པ་ཅི་ཞིག་ཡོད། ཁབ་ལོང་གིས་མ་ཕྲད་པར་ལྕགས་འདྲེན་པར་བྱེད་ཀྱི་གཞན་མི་འདྲེན་ལ། མིག་གིས་མ་ཕྲད་པར་གཟུགས་མཐོང་གི་གཞན་མི་མཐོང་བ་བཞིན་དུ། རྒྱུས་ཀྱང་མ་ཕྲད་པར་རང་འབྲས་སྐྱེད་པར་བྱེད་ཀྱི་གཞན་མི་སྐྱེད་དོ། ། གཞན་ཡང་གང་གི་ཕྱིར་ཁྱོད་ནི་སུན་ཅི་ཕྱིན་དུ་རྒོལ་བ་ཉིད་དུ་ཡང་འགྱུར་ཏེ། རང་གི་ཕྱོགས་བཞག་པ་དང་བྲལ་ཞིང་གཞན་ཕྱོགས་སེལ་བ་ཙམ་ལ་ཞུགས་པའི་རྒོལ་བ་ནི་སུན་ཅི་ཕྱིན་དུ་རྒོལ་བ་པ་ཞེས་བྱ་ན། ཁྱོད་ཀྱང་དེ་ལྟར་གནས་པའི་ཕྱིར་རོ་ཞེ་ན། གཉིས་པ་ལ་བཞི། རང་གི་ཕྱོགས་ལ་སུན་འབྱིན་དང་སྒྲུབ་པ་འཐད་ཚུལ། གཞན་གྱི་ཐལ་བ་མི་མཚུངས་པའི་རྒྱུ་མཚན་གསལ་བར་བཤད་པ། རང་བཞིན་མེད་པ་སྒྲུབ་ནུས་པ་བཞིན་དུ་གཞན་གྱིས་བཟློག་ཏེ་སྒྲུབ་མི་ནུས་པ། འདིར་མ་བཤད་པའི་སུན་འབྱིན་ལྷག་མ་ཤེས་པར་བྱེད་ཚུལ་ལོ། །དང་པོ་ལ་གཉིས། ཐ་སྙད་དུ་གཞན་ཕྱོགས་སུན་འབྱིན་པ་ཁས་ལེན་ཚུལ་དང་། རང་གི་ཕྱོགས་སྒྲུབ་པ་ཁས་ལེན་ཚུལ་ལོ། །དང་པོ་ནི། སུན་འབྱིན་པས་སུན་དབྱུང་བྱ་མ་ཕྲད་སུན་ནི་འབྱིན་བྱེད་དམ། །ཞེས་པ་ནས། ཡོད་པ་མིན་པས་ཐལ་བར་འགྱུར་བ་འདི་ནི་སྲིད་མ་ཡིན། །ཞེས་ཚིགས་བཅད་གཅིག་བྱུང་། སུན་འབྱིན་པས་སུན་དབྱུང་བྱ་ཕྲད་ནས་སུན་འབྱིན་པར་བྱེད་དམ། འོན་ཏེ་མ་ཕྲད་པར་སུན་འབྱིན་པར་བྱེད་པ་ཡིན་ཞེས་སྔར་སྨྲས་ཟིན་པའི་ཉེས་པ་ནི། འདིར་རྒོལ་བ་གང་ལ་ཕྱོགས་ཡོད་པ་སྟེ་རང་བཞིན་གྱིས་གྲུབ་པའི་དོན་དམ་འཆའ་བ་དེ་ལ་སྐྱོན་དུ་འགྱུར་གྱི། བདག་ལ་རང་བཞིན་གྱིས་གྲུབ་པའི་དོན་དམ་འཆའ་བའི་ཕྱོགས་འདི་ནི་ཡོད་པ་མིན་པས། སྐྱོན་དུ་ཐལ་བར་འགྱུར་བ་འདི་ནི་སྲིད་པ་མ་ཡིན་ཏེ། ངེད་ཀྱིས་སུན་དབྱུང་བྱ་དང་སུན་འབྱིན་པ་གཉིས་ཀ་རང་བཞིན་གྱིས་མ་གྲུབ་པར་ཁས་ལེན་པའི་ཕྱིར་རོ། །གཉིས་པ་ནི། ཇི་ལྟར་ཁྱོད་ཀྱི་ཉི་མའི་དཀྱིལ་འཁོར་ལ་ཡོོད་ཁྱད་པར་རྣམས། །ཞེས་པ་ནས། འཐད་པ་དང་བྲལ་ལས་ཀྱང་བསྒྲུབ་བྱ་རྟོགས་ཞེས་ཤེས་པར་བྱ། །ཞེས་ཚིགས་བཅད་གཉིས་བྱུང་། གཞན་ཡང་ཇི་ལྟར་ཏེ་དཔེར་ན་ཁྱོད་ཀྱིས་གཟུགས་བརྙན་མཐོང་བ་ལ་ཡང་བརྟེན་ནས། ཉི་མའི་དཀྱིལ་འཁོར་དང་བྱད་བཞིན་ལ་ཡོད་པའི་ཁྱད་པར་རྣམས་ཉི་མ་གཟས་བཟུང་བ་ལ་སོགས་པ་རྣམས་ཀྱི་ཚེ་མཐོང་བར་འགྱུར་ལ། ཉི་མ་དང་བྱད་བཞིན་དང་དེ་དག་གི་གཟུགས་བརྙན་གཉིས་རྣམ་པར་ཕྲད་པ་དང་མ་ཕྲད་པར་སྐྱེ་ཞེས་བཏགས་དོན་འཚོལ་བའི་ཚུལ་གྱིས་དཔྱད་པ་ན་སྐྱེ་བར་མི་རིགས་མོད་ཀྱི། འོན་ཀྱང་ཉི་མ་དང་བྱད་བཞིན་ལ་བརྟེན་ནས་ཐ་སྙད་ཀྱི་དབང་གིས་བཞག་པ་ཙམ་གྱི་གཟུགས་བརྙན་ཞིག་འབྱུང་བར་འགྱུར་ཞིང་། དེས་ཀྱང་འདོད་པའི་དོན་ངེས་པ་དང་གཟུགས་བརྙན་མི་བདེན་བཞིན་དུའང་རང་གི་བྱད་བཞིན་མཛེས་པར་བསྒྲུབ་པར་བྱ་བའི་ཕྱིར། གཟུགས་བརྙན་དེ་ལ་ནི་ནུས་པ་ཡོད་པ་ཇི་ལྟ་བ་དེ་བཞིན་དུ། འདིར་ཡང་གདོང་པ་དང་འདྲ་བའི་ཤེས་རབ་ཀྱི་དྲི་མ་མ་རིག་པ་སྦྱང་བར་བྱ་བ་ལ་ནུས་པ་མཐོང་བར་འགྱུར་བའི་གཏན་ཚིགས་རྟེན་འབྲེལ་དང་གཅིག་དུ་བྲལ་སོགས་ལས་བསྒྲུབ་བྱ་རང་བཞིན་གྱིས་མེད་པ་རྟོགས་པར་ཤེས་པར་བྱའོ། །དེ་ཡང་རང་བཞིན་གྱིས་ཡོད་པར་སྒྲུབ་པའི་འཐད་པ་དང་བྲལ་བའི་གཏན་ཚིགས་སོ། །ཀྱང་གི་སྒྲས་ནི་འཐད་པ་དང་བྲལ་བའི་སུན་འབྱིན་གྱིས་ཀྱང་སུན་དབྱུང་བྱ་སུན་འབྱིན་ནུས་པར་ཤེས་པར་བྱའོ། ། གཉིས་པ་ནི། གལ་ཏེ་རང་གི་བསྒྲུབ་བྱ་གོ་བྱེད་གཏན་ཚིགས་དངོས་གྲུབ་དང་། །ཞེས་པ་ནས། དེ་ཡང་ཡོད་པ་མིན་པས་ཁྱོད་ཀྱི་ཡི་ཆད་འབའ་ཞིག་ཡིན། །ཞེས་ཚིགས་བཅད་གཅིག་བྱུང་། གལ་ཏེ་རང་གི་བསྒྲུབ་བྱ་གོ་བྱེད་གཏན་ཚིགས་ཀྱི་དངོས་པོ་སྟེ་ངོ་བོ་དང་དངོས་སུ་གོ་བར་བྱ་བ་ཉིད་དུ་འགྱུར་བ་བསྒྲུབ་བྱའི་ངོ་བོ་རང་བཞིན་གྱིས་གྲུབ་པ་ཡོད་པར་འགྱུར་ན། བསྒྲུབ་བྱ་དང་སྒྲུབ་བྱེད་ཕྲད་པ་ལ་སོགས་པར་བསྒྲུབ་པ་དང་སུན་འབྱིན་པའི་རིགས་པ་ཉེ་བར་སྦྱོར་བར་འགྱུར་བ་ཞིག་ན། རང་བཞིན་གྱིས་གྲུབ་པ་དེ་ཡང་ཡོད་པ་མ་ཡིན་པས། མ་དག་པའི་ཕྱོགས་ལ་བཀོད་པའི་སྐྱོན་དག་པའི་ཕྱོགས་ལ་ཁྱེད་ཀྱིས་བཀོད་པ་འདི་ནི་ཁོ་བོ་ཅག་ལ་དོན་མེད་པར་ཡི་ཆད་པ་སྟེ་ཡིད་འབྱུང་བ་འབའ་ཞིག་ཡིན་པར་རྟོགས་སོ། ། གསུམ་པ་ནི། དངོས་རྣམས་མཐའ་དག་དངོས་པོ་མེད་པར་རྟོགས་སུ་གཞུག་པར་ནི། །ཞེས་པ་ནས། རྟོག་གེ་ངན་པའི་དྲ་བས་འཇིག་རྟེན་ཅི་སྟེ་འདིར་བཅོལ་བྱེད། །ཅེས་ཚིགས་བཅད་གཅིག་བྱུང་། གཞན་ཡང་ཇི་ལྟར་སྒྱུ་མ་དང་རྨི་ལམ་སོགས་ཕྱི་རྒོལ་རང་ལ་གྲུབ་པའི་དཔེ་ཁོ་ནས་དངོས་པོ་རྣམས་མཐའ་དག་དངོས་པོ་སྟེ་རང་བཞིན་གྱིས་མེད་པར་རྟོགས་སུ་གཞུག་པར་ནུས་པར་ཆེས་སླ་བ་ཇི་ལྟ་བ་དེ་ལྟར། ཁྱོད་ཀྱིས་གཞན་དབུ་མ་པ་དག་ལ་དངོས་པོ་རྣམས་རང་བཞིན་གྱིས་གྲུབ་པར་ཁོང་དུ་ཆུད་པར་བདེ་བླག་ཏུ་ནུས་པ་མ་ཡིན་ཏེ། གཉིས་ཀ་ལ་བདེན་པར་གྲགས་པའི་དཔེ་མེད་པའི་ཕྱིར་རོ། །དེའི་ཕྱིར་འཇིག་རྟེན་ལ་གནོད་པ་བྱ་བའི་ཕྱིར་འདིར་སུ་ཞིག་གིས་ཁྱོད་བཅོལ་བ་སྟེ་སྦད་ཅིང་། ཁྱོད་འཇིག་རྟེན་པ་རྣམས་རང་གི་ཉོན་མོངས་དར་གྱི་སྲིན་བུ་ལྟར་རང་གི་རྣམ་རྟོག་ངན་པའི་སྦུབས་ཀྱིས་གཏུམས་པའི་སྟེང་དུ། རྟོག་གེ་ངན་པའི་སྲད་བུ་བྲེས་པའི་དྲ་བས་ཏེ་རྒྱ་ཤིན་ཏུ་སྲན་ཏེ་མ་ཀུན་ནས་འཛུགས་པར་ཅི་སྟེ་བྱེད་དེ་བྱེད་པར་མི་རིགས་སོ། ། བཞི་པ་ནི། སུན་འབྱིན་ལྷག་མ་གོང་དུ་བསྟན་པ་ཡང་ནི་ཤེས་བྱས་ནས། །ཞེས་པ་ནས། དེ་སྐད་སྔར་བཤད་ལྷག་མ་ཕྱོགས་འདི་ཉིད་ཀྱིས་རྟོགས་པར་བྱ། །ཞེས་ཚིགས་བཅད་གཅིག་བྱུང་། ས་བོན་ལ་བརྟེན་ནས་མྱུ་གུ་སྐྱེ་བ་ལྟ་བུའི་རྟེན་ཅིང་འབྲེལ་བར་འབྱུང་བ་དང་། ཕུང་པོ་ལ་བརྟེན་ནས་གང་ཟག་གདགས་པ་ལྟ་བུའི་བརྟེན་ནས་བཏགས་པ་རྣམ་པར་གཞག་པ་བྱས་པའི་སྐབས་སུ། དངོས་པོར་སྨྲ་བའི་ཕྱོགས་ལ་སུན་འབྱིན་གང་བཤད་པའི་ལྷག་མ་རྒྱུས་འབྲས་བུ་ཕྲད་ནས་སམ་མ་ཕྲད་པར་སྐྱེད་ཅེས་སུན་འབྱིན་གོང་དུ་བསྟན་པ་ཡང་ཤེས་པར་བྱས་ནས། རྒྱུས་འབྲས་བུ་ཕྲད་པ་ལ་སོགས་པར་བརྟགས་ཏེ་བཀག་པའི་ཕྱོགས་ཀྱི་ལན་བརྗོད་པའི་ཆེད་དུ། ཕ་རོལ་པོས་སུན་འབྱིན་ལ་ཕྲད་མ་ཕྲད་ཀྱི་བརྟག་པ་གང་གིས་སྨྲས་པ་དེ་ལ་རྩོད་པའི་སྐབས་འདིར་དེའི་བརྟག་པ་རང་ལ་མི་མཚུངས་པའི་ལན་གྱི་སུན་འབྱིན་པ་གཏང་བར་བྱ་སྟེ། སྔར་བསྟན་པ་དེ་ནི་མཚོན་པ་ཙམ་དུ་ཤེས་པར་བྱའོ།། དབུ་མ་པ་ལ་སུན་ཅི་ཕྱིན་དུ་རྒོལ་བ་ཡང་ཡོད་པ་མིན་ཏེ། སུན་ཅི་ཕྱིན་དུ་རྒོལ་བ་ནི་རང་གི་ཕྱོགས་བཞག་ན་སྐྱོན་བྱུང་གིས་དོགས་ནས། གཞན་གྱི་ཕྱོགས་སུན་ཅི་ཕྱིན་བྱེད་པ་ཡིན་ལ། དབུ་མ་པས་རང་ཕྱོགས་བཞག་པ་དང་གཞན་ཕྱོགས་བསལ་བ་གཉིས་ཀ་དོན་དམ་དུ་མེད་མཉམ་དང་། ཐ་སྙད་དུ་ཡོད་མཉམ་དུ་འདོད་པའི་ཕྱིར་རོ། །དེ་སྐད་དེ་དེ་ལྟར་བཤད་པའི་སུན་འབྱིན་པའི་ལྷག་མ་ནི། དེ་མ་ཐག་ཏུ་བཤད་པའི་ཕྱོགས་འདི་ཉིད་ཀྱིས་རྟོགས་པར་བྱའོ། །ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། །ལྟ་ལས་བྱུང་བར་ཞེས་བྱ་བ་ལ་སོགས་པ་ནས་འདི་ཡན་ཆད་ཀྱིས་ནི་གང་ཟག་གི་བདག་མེད་པ་བསྟན་པར་གསུངས་སོ།།༈ སྟོང་ཉིད་ཀྱི་རབ་དབྱེ་བཤད་པ། གསུམ་པ་ལ་གཉིས། སྟོང་པ་ཉིད་ཀྱི་དབྱེ་བ་མདོར་བསྟན་པ། ཕྱེ་བ་སོ་སོའི་དོན་རྒྱས་པར་བཤད་པའོ། །དང་པོ་ནི། བདག་མེད་འདི་ནི་འགྲོ་བ་རྣམ་དགྲོལ་ཕྱིར། །ཞེས་པ་ནས། ཐེག་ཆེན་དུ་ཡང་བཞེད་པ་ཡིན། །ཞེས་ཚིགས་བཅད་གཉིས་བྱུང་། ཆོས་རྣམས་རང་བཞིན་གྱིས་གྲུབ་པ་མེད་པའི་བདག་མེད་འདི་ནི། བཅོམ་ལྡན་འདས་ཀྱིས་གང་ཟག་གི་བདག་མེད་དང་ཆོས་ཀྱི་བདག་མེད་པའི་དབྱེ་བ་རྣམ་པ་གཉིས་གསུངས་སོ། །དགོས་པ་གང་གི་ཕྱིར་བསྟན་ཞེ་ན་ཉན་རང་གི་འགྲོ་བ་རྣམས་འཁོར་བ་ལས་རྣམ་པར་གྲོལ་བར་བྱ་བའི་ཕྱིར་གང་ཟག་གི་བདག་མེད་བསྟན་ལ། བྱང་སེམས་ཀྱི་འགྲོ་བ་རྣམས་རྣམ་མཁྱེན་ཐོབ་པས་གྲོལ་བར་བྱ་བའི་བདག་མེད་གཉིས་ཀ་བསྟན་ནོ། །དེ་ལྟར་བདག་མེད་པ་གཉིས་པོ་འདི་ཉིད་ནི་བཅོམ་ལྡན་འདས་ཀྱིས་སླར་ཡང་གདུལ་བྱ་རྣམས་ལ་དེ་དག་གི་བསམ་པ་སྣ་ཚོགས་པའི་ངོར་རྣམ་པ་མང་པོའི་སྤྲོས་པ་དང་བཅས་པར་ཕྱེ་སྟེ་གསུངས་སོ། །ཇི་ལྟར་ཞེ་ན། རྒྱལ་བའི་ཡུམ་ལས། སྟོང་པ་ཉིད་བཅུ་དྲུག་གི་དབྱེ་བ་བཤད་ནས།སླར་ཡང་མདོར་བསྡུས་ཏེ་བཞིར་བཤད་ཅིང་། དེ་དག་ནི་ཐེག་ཆེན་དུ་ཡང་བཞེད་པ་སྟེ་བཤད་པ་ཡིན་ཏེ། ཐེག་ཆེན་ཉེར་གཅིག་གི་ནང་གི་སྟོང་ཉིད་ཀྱི་ཐེག་ཆེན་ཞེས་བཤད་པ་དེ་ཡིན་ནོ། །དེ་ལྟར་ན་བསྡུས་པའི་དབྱེ་བ་གཉིས་དང་། འབྲིང་པོའི་དབྱེ་བ་བཞི་དང་། རྒྱས་པའི་དབྱེ་བ་བཅུ་དྲུག་ཏུ་གསུངས་སོ། ། གཉིས་པ་ལ་གཉིས། སྟོང་ཉིད་བཅུ་དྲུག་ཏུ་ཕྱེ་བ་རྒྱས་པར་བཤད་པ། སྟོང་ཉིད་བཞིར་ཕྱེ་བ་བཤད་པའོ། །དང་པོ་ལ་བཞི། ནང་སྟོང་པ་ཉིད་ལ་སོགས་པ་བཞི་བཤད་པ། ཆེན་པོ་སྟོང་པ་ཉིད་ལ་སོགས་པ་བཞི་བཤད་པ། མཐའ་ལས་འདས་པ་སྟོང་པ་ཉིད་ལ་སོགས་པ་བཞི་བཤད་པ། ཆོས་ཐམས་ཅད་སྟོང་པ་ཉིད་ལ་སོགས་པ་བཞི་བཤད་པའོ། །དང་པོ་ལ་གཉིས། ནང་སྟོང་པ་ཉིད་བཤད་པ་དང་། སྟོང་ཉིད་ལྷག་མ་གསུམ་བཤད་པའོ། །དང་པོ་ནི། གང་ཕྱིར་དེ་ཡི་རང་བཞིན་དེ། །ཞེས་པ་ནས། དེ་ནི་ནང་སྟོང་ཉིད་དུ་འདོད། །ཅེས་རྐང་པས་ལྷག་པའི་ཚིགས་བཅད་གཉིས་བྱུང་། ནང་གི་ཆོས་མིག་ལ་སོགས་པ་དྲུག་པོ་རང་བཞིན་གྱིས་གྲུབ་པ་མེད་པ་ཉིད་གང་ཡིན་པ་དེ་ནིི་ནང་སྟོང་པ་ཉིད་དུ་འདོད་དོ། །དེ་ཡང་མིག་ནི་མིག་རང་གི་ངོ་བོ་ཉིད་གྱིས་གྲུབ་པས་སྟོང་སྟེ། མིག་དེའི་རང་བཞིན་ནི་རང་གི་ངོ་བོ་ཉིད་ཀྱིས་གྲུབ་པས་སྟོང་པ་དེ་ཡིན་པའི་ཕྱིར་རོ། །མིག་ལ་བཤད་པ་དེ་བཞིན་དུ་རྣ་བ་དང་སྣ་དང་ལྕེ་དང་ལུས་དང་ཡིད་ཀྱང་བསྙད་པར་བྱའོ། ། དེ་ལྟར་སྟོང་པའི་རྒྱུ་མཚན་གང་གི་ཕྱིར་ན་མིག་སོགས་དེ་རྣམས་ནི་དོན་དམ་པར་ཐེར་ཟུག་ཏུ་གནས་པ་སྟེ་རྟག་པ་མ་ཡིན་པ་དང་། འཇིག་པ་སྟེ་མི་རྟག་པ་མ་ཡིན་པ་ཉིད་ཀྱི་ཕྱིར་རོ། །གཉིས་པ་ནི། གང་ཕྱིར་དེ་ཡི་རང་བཞིན་ཏེ། །ཞེས་པ་ནས། འཛིན་པ་བཟློག་ཕྱིར་གསུངས་པ་ཡིན། །ཞེས་ཚིགས་བཅད་བཞི་བྱུང་། རྒྱུད་ཀྱིས་མ་བསྡུས་པའི་གཟུགས་ལ་སོགས་པའི་ཡུལ་དྲུག་རང་བཞིན་གྱིས་གྲུབ་པས་སྟོང་པའི་རང་བཞིན་མེད་པ་ཉིད་ནི་ཕྱི་རོལ་གྱི་སྟོང་པ་ཉིད་དུ་འདོད་དོ། །ཕྱིའི་གཟུགས་ནི་གཟུགས་ཀྱི་ངོ་བོ་ཉིད་ཀྱིས་གྲུབ་པས་སྟོང་པ་ནི། གང་གི་ཕྱིར་གཟུགས་དེའི་རང་བཞིན་ནི་དེ་ཡིན་པའི་ཕྱིར་རོ། །སྒྲ་དང་དྲི་དང་རོ་དང་རེག་བྱ་དང་ཆོས་རྣམས་ཉིད་ཀྱང་དེ་བཞིན་དུ་ཤེས་པར་བྱའོ། །ཤེས་རྒྱུད་ཀྱིས་བསྡུས་པའི་དབང་རྟེན་ཁོག་པ་ལྟ་བུ་ནི་ཤེས་རྒྱུད་ཀྱིས་བསྡུས་ཤིང་དབང་པོས་མ་བསྡུས་པས་ན་ཕྱི་ནང་གཉིས་ཆར་ཡིན་ལ། དེ་རང་གི་ངོ་བོ་ཉིད་ཀྱིས་གྲུབ་པའི་རང་བཞིན་མེད་པ་ཉིད་ནི་ཕྱི་ནང་གི་སྟོང་པ་ཉིད་ཡིན་ནོ། །ཕྱི་ནང་གི་ཆོས་རྣམས་རང་བཞིན་གྲུབ་པ་མེད་པ་ཉིད་ནི། མཁས་པས་སྟོང་པ་ཉིད་ཅེས་བསྙད་དོ། །སྟོང་ཉིད་དེ་ཡང་སྟོང་ཉིད་ཀྱི་རང་གི་ངོ་བོ་ཉིད་ཀྱིས་གྲུབ་པས་སྟོང་པར་འདོད་པ་ཡིན་ནོ། །སྟོང་གཞི་སྟོང་ཉིད་ཅེས་བྱ་བའི་སྟོང་ཉིད་གང་ཡིན་པ་དེ་ནི་སྟོང་པ་ཉིད་སྟོང་པ་ཉིད་དུ་འདོད་པ་སྟེ། སྟོང་ཉིད་ལ་དངོས་པོ་སྟེ་བདེན་པར་འཛིན་པའི་བློ་ཅན་གྱི་བདེན་པར་འཛིན་པ་བཟློག་པར་བྱ་བའི་ཕྱིར་རྒྱལ་བའི་ཡུམ་ལས་གསུངས་པ་ཡིན་ནོ། ། གཉིས་པ་ནི། སེམས་ཅན་སྣོད་ཀྱི་འཇིག་རྟེན་ནི། །ཞེས་པ་ནས། དེ་ནི་འདུས་མ་བྱས་སྟོང་ཉིད། །ཅེས་ཚིགས་བཅད་དྲུག་བྱུང་། ཤར་ལ་སོགས་པའི་ཕྱོགས་ལས་ལོགས་ཤིག་ཏུ་སྣོད་བཅུད་གཉིས་མེད་པས། སེམས་ཅན་དང་སྣོད་ཀྱི་འཇིག་རྟེན་ནི་མ་ལུས་པ་ལ་ཁྱབ་པར་བྱེད་པ་ཉིད་ཡིན་པའི་ཕྱིར་དང་། ཕྱོགས་ཚད་མེད་པའི་དཔེས་བྱམས་སོགས་ཚད་མེད་བཞི་སྒོམ་པ་ལ་ཡང་མུ་མཐའ་སྟེ་ཚད་མེད་པར་བཞག་པའི་ཕྱིར་ཕྱོགས་བཅུ་ནི་ཆེན་པོ་ཉིད་དོ། །ཤར་ལ་སོགས་པ་འདི་དག་བཅུ་ཆར་ཕྱོགས་རྣམས་ཀྱི་ངོ་བོ་ཉིད་ཀྱིས་གྲུབ་པས་སྟོང་པ་ཉིད་གང་ཡིན་པ་དེ་ནི་ཆེན་པོ་སྟོང་པ་ཉིད་ཡིན་ཏེ་ཕྱོགས་རྣམས་ཆེན་པོར་རང་བཞིན་གྱིས་གྲུབ་པར་འཛིན་པ་བཟློག་པའི་ཕྱིར་གསུངས་སོ། ། དོན་དམ་ཞེས་པའི་དོན་ནི་མྱ་ངན་ལས་འདས་པ་ཆོས་ཀྱི་སྐུ་ཡིན་ཏེ། མྱང་འདས་དེ་ནི་ཐོབ་པར་བྱ་བའི་དགོས་པ་མཆོག་ཡིན་པས་སོ། །ཆོས་སྐུ་དེ་ནི་དེའི་རང་གི་ངོ་བོ་ཉིད་ཀྱིས་གྲུབ་པས་སྟོང་པ་ཉིད་གང་ཡིན་པ་དེ་ནི་དོན་དམ་པ་སྟོང་པ་ཉིད་དེ། དེ་ཡང་མྱང་འདས་ཆོས་སྐུ་ལ་དངོས་པོ་སྟེ་བདེན་པར་འཛིན་པའི་བློ་ཅན་གྱི་བདེན་པར་འཛིན་པ་བཟློག་པར་བྱ་བའི་ཕྱིར་དོན་དམ་མཁྱེན་པ་སངས་རྒྱས་ཀྱིས་དོན་དམ་པ་སྟོང་པ་ཉིད་ནི་བསྟན་པར་མཛད་དོ། །རྒྱུ་རྐྱེན་ལས་བྱུང་བ་སྟེ་སྐྱེས་པའི་ཕྱིར་ཁམས་གསུམ་པོ་ནི་འདུས་བྱས་ཡིན་པར་ངེས་པར་བསྙད་དོ། །ཁམས་གསུམ་པོ་དེ་ནི་དེའི་རང་བཞིན་གྱིས་གྲུབ་པས་སྟོང་པ་ཉིད་གང་ཡིན་པ་དེ་ནི་འདུས་བྱས་སྟོང་པ་ཉིད་དུ་གསུངས་སོ། །ཆོས་གང་ལ་སྐྱེ་བ་དང་མི་རྟག་པ་སྟེ་འཇིག་པ་དང་གནས་པ་ལས་གཞན་དུ་འགྱུར་བ་དེ་དག་མེད་པ་ནི་འདུས་མ་བྱས་སོ། །དེ་ནི་དེའི་རང་བཞིན་གྱིས་གྲུབ་པས་སྟོང་པ་ཉིད་གང་ཡིན་པ་ནི་འདུས་མ་བྱས་སྟོང་པ་ཉིད་དུ་གསུངས་སོ། ། གསུམ་པ་ནི། གང་ལ་མཐའ་ནི་ཡོད་མིན་པ། །ཞེས་པ་ནས། དེ་ནི་རང་བཞིན་སྟོང་པ་ཉིད། །ཅེས་ཚིགས་བཅད་བདུན་བྱུང་། གཞི་གང་ལ་མཐར་འཛིན་དུ་ལྟུང་བའི་རྟག་ཆད་ཀྱི་མཐའ་ནི་ཡོད་པ་མིན་པ་དེ་ནི་འདིར་མཐའ་ལས་འདས་པར་བརྗོད་དོ། །མཐའ་བྲལ་དེ་ནི་མཐའ་བྲལ་དེའི་རང་བཞིན་གྱིས་གྲུབ་ཁོ་ནས་སྟོང་པ་ཉིད་དེ་ནི་མཐའ་ལས་འདས་པ་སྟོང་པ་ཉིད་དུ་བསྙད་དོ། །འདི་ཡན་ཆད་དུ་མ་བྱུང་ལ་འདི་ནས་བྱུང་ཞེས་པའི་ཐོག་མ་སྟེ་དང་པོ་དང་། འདི་ཕྱིན་ཆད་དུ་མི་འབྱུང་ཞེས་པའི་ཐ་མའི་མཐའ་དེ་དག་མེད་པས་འཁོར་བ་ནི་ཐོག་མ་དང་ཐ་མ་མེད་པར་བརྗོད་དོ། །འགྲོ་འོང་རང་བཞིན་གྱིས་གྲུབ་པ་དང་བྲལ་བའི་ཕྱིར་རྨི་ལམ་ལྟ་བུའི་སྲིད་པ་འདི་སྲིད་པ་དེའི་རང་བཞིན་གྱིས་གྲུབ་པས་དབེན་པ་ཉིད་གང་ཡིན་པ་དེ་ནི་ཐོག་མ་དང་ཐ་མ་མེད་པའི་སྟོང་པ་ཉིད་དོ་ཞེས་བསྟན་བཅོས་ཆེན་པོ་རྒྱལ་བའི་ཡུམ་ལས་ནི་ངེས་པར་བསྙད་དོ། །དོར་བ་ཞེས་བྱ་བ་ནི་འཐོར་བ་དང་འབོར་བ་ལ་ནི་ངེས་པར་བརྗོད་ལ། དོར་བ་དེ་མེད་པ་ནི་ཕར་ལ་གཏོང་བ་མེད་པ་སྟེ། རང་གི་ངོ་བོ་འགའ་དང་དུས་འགར་ཡང་དོར་དུ་མེད་པ་སྟེ་དོར་དུ་མི་རུང་བ་ཐེག་ཆེན་གང་ཡིན་པའོ། །དོར་བ་མེད་པ་ནི་དོར་བ་མེད་པ་དེ་ཉིད་ཀྱི་རང་བཞིན་གྱིས་གྲུབ་པས་སྟོང་པ་དེ་ཉིད་ཀྱི་སྟོང་པ་ཉིད་གང་ཡིན་པ་དེ་ནི་དོར་བ་མེད་པ་སྟོང་པ་ཉིད་ཅེས་བྱ་བར་བརྗོད་དེ། སྟོང་ཉིད་དེ་དོར་བ་མེད་རང་བཞིན་ཡིན་པ་དེའི་ཕྱིར་ནའོ། ། འདུས་བྱས་ལ་སོགས་པ་རྣམས་ཀྱི་ངོ་བོ་ཉིད་ཆོས་ཉིད་ནི་རང་བཞིན་ཉིད་དུ་བསྙད་ཅིང་བརྗོད་པ་སྟེ། གང་གི་ཕྱིར་ན་འདུས་བྱས་ལ་སོགས་པ་རྣམས་ཀྱི་ངོ་བོ་ཆོས་ཉིད་ནི་སློབ་མ་ཉན་ཐོས་དང་། རང་སངས་རྒྱས་དང་། རྒྱལ་སྲས་དང་དེ་བཞིན་གཤེགས་པ་རྣམས་ཀྱིས་མ་མཛད་ཅིང་དེ་གསལ་བར་བྱེད་པ་ཡིན་ལ། གདོད་མ་ནས་དེ་དག་གི་གཤིས་སུ་གནས་པ་དེའི་ཕྱིར་རོ། །རང་བཞིན་དེ་ཉིད་དེ་ཉིད་ཀྱི་ངོ་བོ་ཉིད་ཀྱིས་གྲུབ་པས་སྟོང་པ་ཉིད་གང་ཡིན་པ་དེ་ནི་རང་བཞིན་སྟོང་པ་ཉིད་དེ། དོན་འདི་སྟོང་པ་ཉིད་སྟོང་པ་ཉིད་ཀྱི་སྐབས་སུ་ཡང་བརྗོད་མོད་ཀྱང་། སྔ་མར་ནི་སྟོང་ཉིད་དེ་རིགས་ཤེས་ཀྱིས་གྲུབ་པས་བདེན་པར་གྲུབ་བམ་སྙམ་པ་བསལ་བའི་ཕྱིར་ཡིན་ལ། འདིར་ནི་སུས་ཀྱང་མ་བྱས་པར་གཤིས་སུ་གྲུབ་པའི་རང་བཞིན་ཡིན་ན་བདེན་པར་གྲུབ་བམ་སྙམ་པ་བསལ་བའི་ཕྱིར་གསུངས་པས་མི་ཟློས་སོ། ། བཞི་པ་ལ་གསུམ། ཆོས་ཐམས་ཅད་སྟོང་པ་ཉིད་བཤད་པ། རང་གི་མཚན་ཉིད་སྟོང་པ་ཉིད་བཤད་པ་མི་དམིགས་པ་དང་དངོས་པོ་མེད་པའི་ངོ་བོ་ཉིད་སྟོང་པ་ཉིད་བཤད་པའོ། །དང་པོ་ནི། ཁམས་བཅོ་བརྒྱད་དང་རེག་དྲུག་དང་། །ཞེས་པ་ནས། དེ་དག་གིས་དབེན་སྟོང་ཉིད་གང་། །ཞེས་ཚིགས་བཅད་ཕྱེད་དང་གཉིས་བྱུང་ཆོས་ཐམས་ཅད་ནི་ཁམས་བཅོ་བརྒྱད་དང་། རེག་པ་དྲུག་དང་དེ་ལས་བྱུང་བའི་ཚོར་བ་དྲུག་དང་། གཟུགས་ཅན་དང་གཟུགས་ཅན་མ་ཡིན་པ་གཉིས་དང་། དེ་བཞིན་དུ་འདུས་བྱས་དང་འདུས་མ་བྱས་ཀྱི་ཆོས་རྣམས་སོ། །ཆོས་དེ་དག་ཐམས་ཅད་ནི་དེ་དག་གི་ངོ་བོ་ཉིད་ཀྱིས་གྲུབ་པས་དབེན་པའི་སྟོང་པ་་ཉིད་གང་ཡིན་པ་དེ་ནི་ཆོས་ཐམས་ཅད་ཀྱི་སྟོང་པ་ཉིད་དོ། ། གཉིས་པ་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། །དང་པོ་ནི། གཟུགས་རུང་ལ་སོགས་དངོས་མེད་གང་། །དེ་ནི་རང་མཚན་སྟོང་པ་ཉིད། །ཅེས་བྱུང་། གཟུགས་ཕུང་གི་མཚན་ཉིད་ནི་གཟུགས་སུ་རུང་བ་དང་ལ་སོགས་པས་བསྡུས་པ་རྣམ་བྱང་གི་བར་གྱི་ཀུན་བྱང་གི་ཆོས་རྣམས་ཀྱི་རང་རང་གི་མཚན་ཉིད་དངོས་པོ་སྟེ་རང་གི་ངོ་བོ་ཉིད་ཀྱིས་གྲུབ་པ་མེད་པ་གང་ཡིན་པ་དེ་ནི་རང་གི་མཚན་ཉིད་སྟོང་པ་ཉིད་དོ། ། གཉིས་པ་ལ་གསུམ། གཞིའི་ཆོས་དང་། ལམ་གྱི་ཆོས་དང་། འབྲས་བུའི་ཆོས་ཀྱི་མཚན་ཉིད་དོ། །དང་པོ་ནི། གཟུགས་ནི་གཟུགས་རུང་མཚན་ཉིད་ཅན། །ཞེས་པ་ནས། དེ་ནི་འདུ་འཕྲོད་མཚན་ཉིད་དོ། །ཞེས་ཚིགས་བཅད་གསུམ་བྱུང་། གཟུགས་ནི་གཟུགས་སུ་རུང་བའི་མཚན་ཉིད་ཅན་ནོ། །རང་གི་མཚན་ཉིད་འདི་རྣམས་དོན་ལྡོག་ཡིན་པའི་ངེས་པ་མེད་པར་རང་རང་གི་རང་བཞིན་མཚོན་པའི་གཙོ་བོ་སྨོས་པའོ། ཞེས་རྣམ་བཤད་ལས་གསུངས་སོ། །ཚོར་བ་ནི་བདེ་སྡུག་བཏང་སྙོམས་ཀྱི་མྱོང་བའི་བདག་ཉིད་ཅན་ནོ། །འདུ་ཤེས་ནི་ཕྱིའི་མཚན་མ་སྔོ་སེར་སོགས་དང་། ནང་གི་མཚན་མ་བདེ་སྡུག་སོགས་ཀྱི་ཁྱད་པར་འཛིན་པ་སྟེ། མཚན་མ་ནི་ཡུལ་གྱི་སྤུ་རིས་སོ། །འདུ་བྱེད་ནི་འདུས་བྱས་མངོན་པར་འདུ་བྱེད་པ་སྟེ། ཕུང་པོ་གཞན་བཞི་ལས་གཞན་པའོ། །གཟུགས་སྒྲ་ལ་སོགས་པའི་ཡུལ་སོ་སོ་ལ་སོ་སོར་རྣམ་པར་རིག་པ་ནི། རྣམ་ཤེས་ཀྱི་རང་གི་མཚན་ཉིད་དོ། །ཕུང་པོའི་རང་གི་མཚན་ཉིད་སྡུག་བསྔལ་དང་། ཁམས་རྣམས་ཀྱི་བདག་ཉིད་དེ་རང་གི་མཚན་ཉིད་ནི་སྦྲུལ་གདུག་པས་གཞན་ལ་བཟུང་ནས་གནོད་པ་སྐྱེད་པ་དང་འདྲ་བ་སེམས་ཅན་རྣམས་འཁོར་བར་འཛིན་པའོ། །སྐྱེ་མཆེད་རྣམས་ནི་སངས་རྒྱས་ཀྱིས་སྡུག་བསྔལ་འབྱུང་ཞིང་སྐྱེ་བའི་སྒོར་གྱུར་པ་ཉིད་དུ་གསུངས་སོ། །དེ་གསུམ་ནི་འཁོར་བའི་ཕུང་ཁམས་སྐྱེ་མཆེད་ལ་དགོངས་པའོ། །རྟེན་ཅིང་འབྲེལ་བར་འབྱུང་བ་གང་ཡིན་པ་དེའི་རང་གི་མཚན་ཉིད་ནི་རྒྱུ་རྐྱེན་གྱི་འདུ་འཕྲོད་ཀྱིས་རབ་ཏུ་ཕྱེ་བའོ། ། གཉིས་པ་ནི། གཏོང་བ་སྦྱིན་པའི་ཕ་རོལ་ཕྱིན། །ཞེས་པ་ནས། མཚན་ཉིད་རྣམ་པར་གྲོལ་བྱེད་པའོ། །ཞེས་ཚིགས་བཅད་ལྔ་བྱུང་། སྦྱིན་པའི་ཕ་རོལ་ཏུ་ཕྱིན་པའི་མཚན་ཉིད་ནི། ལུས་ལོངས་སྦྱོད་དགེ་རྩ་ཡོངས་སུ་གཏོང་བའི་སེམས་པའོ། །ཚུལ་ཁྲིམས་ཀྱི་མཚན་ཉིད་ནི་ཉོན་མོངས་ཀྱི་གདུང་བ་ལས་དེ་མེད་པའི་བསིལ་བ་ཐོབ་པའོ། །བཟོད་པའི་མཚན་ཉིད་ནི་ཁྲོ་བ་མེད་པ་སྟེ་དེ་ལ་སེམས་ཀྱི་བསྲན་འཛུགས་ནུས་པའོ། །བརྩོན་འགྲུས་ཀྱི་མཚན་ཉིད་ནི་ཁ་ན་མ་ཐོ་བ་མེད་པའི་དགེ་བ་ཡོངས་སུ་འཛིན་པ་ལ་སྤྲོ་བ་ཉིད་དོ། །བསམ་གཏན་གྱི་མཚན་ཉིད་ནི་དགེ་བའི་ཆོས་ཐམས་ཅད་སྡུད་པའི་ཕྱིར་དུ་དགེ་བའི་དམིགས་པ་ལ་སེམས་རྩེ་གཅིག་ཏུ་གནས་པའི་མཚན་ཉིད་ཅན་ནོ། །ཤེས་རབ་ཀྱི་མཚན་ཉིད་ནི་ཆོས་འགའ་ལ་ཡང་ཆགས་པ་སྟེ་བདེན་ཞེན་མེད་པ་སྟེ་འགོག་པར་བྱེད་པའོ།། དེ་ལྟར་ན་ཕ་རོལ་ཏུ་ཕྱིན་པ་དྲུག་པོ་རྣམས་ཀྱི་མཚན་ཉིད་ནི་སྔར་བཤད་པ་འདི་དག་ཡིན་པར་མདོ་ལས་བརྗོད་དོ། ། བསམ་གཏན་བཞི་རྣམས་དང་། ཚད་མེད་བཞི་དང་། དེ་བཞིན་དུ་སྔ་མ་གཉིས་ལས་གཞན་གང་གཟུགས་མེད་པའི་སྙོམས་པར་འཇུགས་པ་བཞི་པོ་འདི་དག་ཡང་དག་མཁྱེན་པའི་སངས་རྒྱས་ཀྱིས་མི་འཁྲུགས་པ་ཁྲོ་བ་མེད་པའི་མཚན་ཉིད་ཅན་དུ་གསུངས་ཏེ། དེ་རྣམས་ནི་ཁྲོ་བ་སྤངས་པས་ཐོབ་པའི་ཕྱིར་རོ། །བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་མཚན་ཉིད་ནི། ཐར་པར་ངེས་པར་འབྱུང་བར་བྱེད་པའོ། །རྣམ་པར་ཐར་པའི་སྒོ་སྟོང་པ་ཉིད་ཀྱི་མཚན་ཉིད་ནི་བདེན་འཛིན་གྱི་དམིགས་གཏད་ཀྱི་རྟོག་པའི་དྲི་མས་མ་སྦགས་པའི་ཕྱིར་རྣམ་པར་དབེན་པའི་མཚན་ཉིད་ཅན་ནོ། །རྣམ་པར་ཐར་པའི་སྒོ་མཚན་མ་མེད་པ་ནི་མཚན་མ་མ་དམིགས་པའི་སྒོ་ནས་ཞི་བའི་མཚན་ཉིད་ཅན་ནོ། །རྣམ་པར་ཐར་པའི་སྒོ་གསུམ་པ་སྨོན་པ་མེད་པའི་མཚན་ཉིད་ནི། འདུ་བྱེད་སྡུག་བསྔལ་གྱི་བདག་ཉིད་ཅན་རྣམས་ལ་སྡུག་བསྔལ་དུ་ལྟ་ཞིང་། ཤེས་རབ་ཀྱིས་འདུ་བྱེད་ཀྱི་ཡིན་ལུགས་ལ་ལྟ་བ་ན། སྲིད་པའི་ཕུན་ཚོགས་ལ་མི་སྨོན་ཞིང་། ཐར་པ་ལ་ཡང་བདེན་པར་འཛིན་པའི་སྒོ་ནས་སྨོན་པ་མེད་པའི་ཕྱིར་ན། སྡུག་བསྔལ་དང་གཏི་མུག་མེད་པའི་མཚན་ཉིད་ཅན་ནོ། །རྣམ་པར་ཐར་པ་བརྒྱད་པོ་རྣམས་ཀྱི་མཚན་ཉིད་ནི། སྙོམས་འཇུག་གི་སྒྲིབ་པ་ལས་རྣམ་པར་གྲོལ་བར་བྱེད་པའོ། ། གསུམ་པ་ནི། སྟོབས་རྣམས་ཤིན་ཏུ་རྣམ་པར་ནི། །ཞེས་པ་ནས། མངོན་སུམ་ཞེས་བྱར་མི་འདོད་དོ། །ཞེས་ཚིགས་བཅད་ལྔ་བྱུང་། སྟོབས་བཅུ་པོ་རྣམས་ནི་ཡུལ་རྣམས་ཤིན་ཏུ་རྣམ་པར་གཏན་ལ་འབེབས་པའི་རང་བཞིན་ནམ་མཚན་ཉིད་ཅན་དུ་གསུངས་སོ། །སྐྱོབ་པའི་མི་འཇིགས་པ་བཞི་པོ་རྣམས་ནི། རྒོལ་བ་སུས་ཀྱང་གཞན་དུ་བྱ་བར་མི་ནུས་པས་ན་ཤིན་ཏུ་བརྟན་པའི་ངོ་བོ་ཉིད་དེ་མཚན་ཉིད་ཅན་ཡིན་ནོ། །སོ་སོ་ཡང་དག་པར་རིག་པ་བཞི་པོ་རྣམས་ནི་སྤོབས་པ་ལ་སོགས་པ་ཆད་པ་སྟེ་གཏུགས་པ་མེད་པའི་མཚན་ཉིད་ཅན་ནོ། །འགྲོ་བ་རྣམས་ལ་ཕན་པ་དང་བདེ་བ་ཉེ་བར་སྒྲུབ་པ་ནི་བྱམས་པ་ཆེན་པོ་ཞེས་བྱ་བའི་མཚན་ཉིད་དང་། སྡུག་བསྔལ་ཅན་གྱི་སེམས་ཅན་རྣམས་ཡོངས་སུ་སྐྱོབ་པ་ནི་ཐུགས་རྗེ་ཆེན་པོའི་མཚན་ཉིད་དོ། །དགའ་བ་ཆེན་པོ་ནི་རབ་ཏུ་སྟེ་མཆོག་ཏུ་དགའ་བའི་མཚན་ཉིད་ཅན་ནོ། །བཏང་སྙོམས་ཆེན་པོ་ནི་ཆགས་སྡང་ལ་སོགས་པ་དང་མ་འདྲེས་པ་སྟེ་དེ་དག་དང་བྲལ་བའི་མཚན་ཉིད་ཅན་དུ་ཤེས་པར་བྱའོ། ། སངས་རྒྱས་ཀྱི་ཆོས་མ་འདྲེས་པ་བཅུ་དང་བརྒྱད་དུ་གང་འདོད་པ་དེ་དག་གཞན་གྱིས་མི་འཕྲོག་པའི་རང་གི་མཚན་ཉིད་ཅན་ཏེ། གང་གི་ཕྱིར་ན་སྟོན་པ་ལ་མ་འདྲེས་པའི་མི་མཐུན་ཕྱོགས་འཁྲུལ་བ་སོགས་མི་མངའ་བས། དེ་རྣམས་ཀྱིས་མི་འཕྲོག་པ་སྟེ་ཐུབ་པར་མི་ནུས་པ་དེའི་ཕྱིར་རོ། །རྣམ་པ་ཀུན་མཁྱེན་པ་ཉིད་ཀྱི་ཡི་ཤེས་ནི། ཤེས་བྱ་ཐམས་ཅད་མངོན་སུམ་དུ་མཁྱེན་པའི་མཚན་ཉིད་ཅན་དུ་འདོད་དེ། རྣམ་མཁྱེན་དེ་ལས་གཞན་པའི་ཤེས་པ་ཐམས་ཅད་ནི་ཡུལ་ཉི་ཚེ་བ་ཙམ་ལ་འཇུག་པ་ཉིད་ཀྱིས་ཤེས་བྱ་ཐམས་ཅད་མངོན་སུམ་དུ་མཁྱེན་པ་ཞེས་བྱ་བར་མི་འདོད་དོ། ། གསུམ་པ་ནི། གང་ཞིག་འདུས་བྱས་མཚན་ཉིད་དང་། །ཞེས་པ་ནས། དེ་ནི་རང་མཚན་སྟོང་པ་ཉིད། །ཅེས་ཚིགས་བཅད་གཅིག་བྱུང་། གང་ཞིག་འདུས་བྱས་ཀྱི་ཆོས་རྣམས་ཀྱི་མཚན་ཉིད་དང་། འདུས་མ་བྱས་ཀྱི་ཆོས་རྣམས་ཀྱི་རང་མཚོན་བྱེད་ཀྱི་མཚན་ཉིད་གང་ཡིན་པ་དེ་རྣམས་དེའི་རང་བཞིན་གྱིས་གྲུབ་པ་དེ་ཁོ་ནས་སྟོང་པ་ཉིད་དེ་ནི་རང་གི་མཚན་ཉིད་སྟོང་པ་ཉིད་དོ། །གསུམ་པ་ནི། ད་ལྟར་བ་འདི་མི་གནས་ཤིང་། །ཞེས་པ་ནས། སྟོང་ཉིད་དངོས་མེད་སྟོང་ཉིད་དོ། །ཞེས་ཚིགས་བཅད་གསུམ་བྱུང་། ད་ལྟར་བ་འདི་རང་གྲུབ་པའི་དུས་ཕན་ཆད་དུ་མི་གནས་ཤིང་། འདས་པ་ནི་བྱུང་བ་དེ་ཞིག་པ་དང་། མ་འོངས་པ་ནི་འབྱུང་འགྱུར་དེ་མ་སྐྱེས་པའི་ཕྱིར། གསུམ་པོ་དེར་ཡོད་པ་མ་ཡིན་ནོ། །གསུམ་པོ་དེ་གང་དུ་དམིགས་པ་དེ་ལ་ནི་མི་དམིགས་པ་ཞེས་བརྗོད་དོ། །མི་དམིགས་པ་སྟེ་རང་གི་ངོ་བོ་ཉིད་ཀྱིས་གྲུབ་པ་དེ་ཡིས་དབེན་པ་ཉིད་གང་ཡིན་པ་དེ་ནི། ཐེར་ཟུག་ཏུ་གནས་པ་མིན་པ་དང་འཇིག་པ་མིན་པས་ན་མི་དམིགས་པ་ཞེས་བྱ་བའི་སྟོང་པ་ཉིད་དོ། །རྒྱུ་དང་རྐྱེན་ལས་བྱུང་བའི་ཕྱིར་ན་དངོས་པོ་རྣམས་ལ་འདུས་པ་བ་སྟེ་འདུས་པ་ལས་བྱུང་བའི་ངོ་བོ་རང་བཞིན་གྱིས་གྲུབ་པ་མེད་པས། དེ་རྣམས་ལ་དངོས་པོ་མེད་པ་ཞེས་བྱ་ལ། འདུས་པ་ལས་བྱུང་བ་དེ་ཉིད་ཀྱིས་ངོ་བོ་ཉིད་ཀྱིས་གྲུབ་པས་སྟོང་པ་ཉིད་ནི། དངོས་པོ་མེད་པའི་ངོ་བོ་ཉིད་དོ། ། གཉིས་པ་ནི། དངོས་པོའི་སྒྲས་ནི་མདོར་བསྡུས་ན། །ཞེས་པ་ནས། དེ་དག་དེ་སྐད་རབ་ཏུ་བསྒྲགས།། ཞེས་ཚིགས་བཅད་ལྔ་བྱུང་། དངོས་པོ་སྟོང་པ་ཉིད་ཅེས་བྱ་བའི་དངོས་པོའི་སྒྲས་ནི་མདོར་བསྡུས་ན་ཕུང་པོ་ལྔ་རྣམས་བརྗོད་པ་ཡིན་ནོ། །ཕུང་པོ་ལྔ་པོ་དེ་རྣམས་དེའི་རང་བཞིན་གྱིས་གྲུབ་པས་སྟོང་པ་ཉིད་གང་ཡིན་པ་དེ་ནི་དངོས་པོ་སྟོང་པ་ཉིད་དུ་མདོར་བཤད་དོ། །མདོར་བསྡུས་ན་ནི་དངོས་པོ་མེད་པ་ནི་འདུས་མ་བྱས་ཀྱི་ཆོས་རྣམས་ལ་བརྗོད་དོ། །དེ་ཉིད་དངོས་པོ་མེད་པ་དེའི་རང་བཞིན་གྱིས་གྲུབ་པས་སྟོང་པ་ཉིད་ནི་དངོས་པོ་མེད་པ་སྟོང་པ་ཉིད་དོ། །རང་བཞིན་ཆོས་ཉིད་དེ་རང་གི་ངོ་བོ་ཉིད་ཀྱིས་གྲུབ་པ་མེད་པ་ནི་རང་བཞིན་སྟོང་པ་ཉིད་དོ་ཞེས་བྱའོ། །འདི་ལྟར་སྟོང་གཞི་རང་བཞིན་དེ་ནི་ཉན་ཐོས་ལ་སོགས་པས་མ་བྱས་པར་གདོད་མ་ནས་དངོས་པོའི་གཤིས་ལུགས་སུ་གནས་པས་ན་རང་བཞིན་ཞེས་བྱ་བར་བསྙད་དོ། །སངས་རྒྱས་རྣམས་ནི་བྱུང་བའམ་སྟེ་བྱུང་ཡང་རུང་མ་བྱུང་ཡང་རུང་སྟེ་དངོས་པོ་ཀུན་གྱི་རང་བཞིན་སྟོང་པ་ཉིད་ནི་གཞན་གྱི་དངོས་པོ་སྟེ་ངོ་བོར་རབ་ཏུ་བསྒྲགས་སོ། ། གཞན་གྱི་ངོ་བོའི་སྐད་དོད་ནི་མཆོག་དང་གཞན་དང་ཕ་རོལ་གསུམ་ལ་འཇུག་པས། དང་པོ་ལྟར་ན་མཆོག་ཏུ་བྱུང་བའི་དེ་ཁོ་ན་ཉིད་དོ། །གཉིས་པ་ལྟར་ན་འཇིག་རྟེན་པ་ལས་གཞན་འཇིག་རྟེན་ལས་འདས་པའི་རྣམ་པར་མི་རྟོག་པའི་ཡི་ཤེས་ཀྱི་གཞལ་བྱ་དང་། གསུམ་པ་ལྟར་ན་འཁོར་བའི་ཕ་རོལ་ཏུ་གྱུར་པའི་ཡང་དག་པའི་མཐའ་སྟེ་འཁོར་བ་ཟད་པའི་མྱང་འདས་སོ། །དེ་ཁོ་ན་ཉིད་ཀྱི་མཚན་ཉིད་ལས་རྣམ་པ་གཞན་དུ་འགྱུར་བ་མེད་པས་དེ་བཞིན་ཉིད་དོ། །དེ་ཉིད་ནི་དེ་ཉིད་ཀྱི་རང་བཞིན་གྱིས་སྟོང་པའི་མཚན་ཉིད་ཅན་གྱི་སྟོང་པ་ཉིད་དེ་ནི། གཞན་གྱི་དངོས་པོ་སྟེ་ངོ་བོ་སྟོང་པ་ཉིད་ཅེས་བྱའོ། །དེ་འདྲ་བའི་སྟོང་པ་ཉིད་དེ་དག་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་རྒྱལ་བའི་ཡུམ་ལས་དབྱེ་བ་དང་སྟོང་ཚུལ་དེ་དག་འདིར་བཤད་པ་དེ་སྐད་དུ་རབ་ཏུ་བསྒྲགས་པ་སྟེ་བཤད་དོ། ། རང་བཞིན་སྟོང་པ་ཉིད་ལ་སོགས་པ་སྔར་བཤད་ཀྱང་འདིར་བཤད་པ་མི་ཟློས་པ་ནི། འདིར་དབྱེ་སྒོ་འབྲིང་པོའི་དབང་དུ་མཛད་པའོ། །བཤད་པ་ཕྱི་མ་གཉིས་རྒྱས་འབྲིང་གཉིས་ཀའི་སྐབས་སུ་ཡང་ཡང་འབྱུང་བ་ནི། ཆོས་ཉིད་དེ་དངོས་པོའི་གཤིས་ཡིན་པ་དང་། རྟག་ཏུ་ཡོད་པ་དང་། མི་རྟོག་ཡེ་ཤེས་ཀྱི་གཞལ་བྱར་ཡོད་པར་ཁས་ལེན་ན་བདེན་པར་གྲུབ་པོ་སྙམ་པའི་དོགས་པ་གཅད་པའི་དོན་ཡིན་པས་དེ་རྣམས་མི་འགལ་བར་ཤེས་པར་བྱའོ། །ཞེས་རྣམ་བཤད་ལས་གསུངས་སོ། ། བཞི་པ་སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བ་ནི། དེ་ལྟར་བློ་གྲོས་ཟེར་གྱིས་སྣང་བ་གསལ་བྱས་པ། །ཞེས་པ་ནས། རྒྱལ་བའི་ཡོན་ཏན་རྒྱ་མཚོའི་ཕ་རོལ་མཆོག་ཏུ་འགྲོ། །ཞེས་ཚིགས་བཅད་གསུམ་བྱུང་། སྔར་བཤད་པའི་རྣམ་པ་དེ་ལྟར་རྣམ་པར་དཔྱད་པ་ལས་བྱུང་བའི་བློ་གྲོས་ཀྱི་འོད་ཟེར་གྱིས་དེ་ཁོ་ན་ཉིད་མཐོང་བ་ལ་གེགས་བྱེད་པའི་མུན་པ་འཇོམས་པའི་སྣང་བ་གསལ་བར་བྱས་བའི་བྱང་སེམས་རང་གི་ལག་ན་གནས་པའི་སྐྱུ་རུ་ར་རློན་པའི་འབྲས་བུ་བཞིན་དུ། སྲིད་པ་གསུམ་པོ་འདི་དག་མ་ལུས་པ་གདོད་མ་ནས་རང་བཞིན་གྱིས་སྐྱེ་བ་མེད་པར་མངོན་སུམ་དུ་རྟོགས་པ་དེ་ཡང་ནི་ཐ་སྙད་པ་ཀུན་རྫོབ་བདེན་པའི་སྟོབས་ཀྱིས་ཏེ་ཀུན་རྫོབ་ཏུ་འགོག་པར་འགྲོ་བ་སྟེ་དེ་ལ་སྙོམས་པར་འཇུག་གོ །ས་དྲུག་པ་བ་དེ་རྟག་ཏུ་འགོག་པ་འོད་གསལ་དུ་གཏོགས་པའི་བསམ་པ་དང་ལྡན་པ་ཡིན་མོད་ཀྱི། འགྲོ་བ་མགོན་མེད་པ་རྣམས་ལ་སྙིང་རྗེའང་སྐྱེད་པར་བྱེད་པ་སྟེ་འཕེལ་བར་འགྱུར་རོ། །དེའི་ཕྱིར་དེའི་སྦྱོར་བ་ནི་འཁོར་བར་གཏོགས་པ་དང་། བསམ་པ་ནི་མྱ་ངན་ལས་འདས་པར་གཏོགས་སོ། །འདིས་ས་དྲུག་པ་དེའི་གོང་དུ་སྟེ་ཕྱི་ནས་བདེར་གཤེགས་གསུང་སྐྱེས་ཉན་ཐོས་སངས་རྒྱས་འབྲིང་པོ་རང་རྒྱལ་དང་བཅས་པ་མ་ལུས་པ་རྣམས་ནི་བློའི་སྟོབས་ཀྱིས་ཕམ་པར་བྱེད་པ་སྟེ་ཟིལ་གྱིས་གནོན་བའང་ཡིན་ནོ།། ཀུན་རྫོབ་རྒྱ་ཆེ་བའི་ལམ་གྱི་རིམ་པ་དང་། དེ་ཁོ་ན་ཉིད་ཟབ་མོའི་ལམ་གྱི་རིམ་པའི་གཡས་གཡོན་གྱི་གཤོག་པ་དཀར་པོ་རྒྱས་པར་གྱུར་པའི་ངང་བའི་རྒྱལ་པོས་དྲུག་པ་བ་དེ་ནི། གདུལ་བྱའི་སྐྱེ་བོའི་ངང་བ་ཕུལ་དུ་བྱུང་བ་སྐྱེད་པ་རྣམས་ཀྱིས་མདུན་དུ་བདར་ནས་སྔོན་ལན་མང་དུ་བསགས་པའི་དགེ་བའི་རླུང་གི་ཤུགས་ཆེན་པོའི་སྟོབས་ཀྱིས། རྒྱལ་བ་སངས་རྒྱས་ཀྱི་ཡོན་ཏན་གྱི་རྒྱ་མཚོ་ཆེན་པོའི་ཕ་རོལ་མཆོག་ཏུ་འགྲོ་བར་འགྱུར་རོ། དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེས་འབྲང་ཞེས་བྱ་བ་ལས། དོན་དམ་པའི་སེམས་བསྐྱེད་པ་དྲུག་པའི་སྐབས་སོ།། །།སེམས་བསྐྱེད་བདུན་པའི་འགྲེལ་བ། གསུམ་པ་ལ་བཞི། ས་བདུན་པ་དང་། ས་བརྒྱད་པ་དང་། ས་དགུ་པ་དང་། ས་བཅུ་པ་བཤད་པའོ། །དང་པོ་ནི། རིང་དུ་སོང་འདིར་འདི་ནི་སྐད་ཅིག་དང་། །ཞེས་སོགས་རྐང་པ་གསུམ་བྱུང་། ས་བདུན་པ་རིང་དུ་སོང་བ་འདིར་ནི། ས་དྲུག་པར་ཐོབ་པའི་འགོག་པ་དེ་ལ་སྐད་ཅིག་དང་སྐད་ཅིག་སྟེ་སྐད་ཅིག་རེ་རེ་ལ་བྱང་སེམས་འདི་སྙོམས་པར་འཇུག་པར་འགྱུར་ཏེ། དེ་ལྟར་ས་བཅུ་པ་ལས་གསུངས་སོ། །ས་འདིར་ཐབས་མཁས་ཀྱི་ཕ་རོལ་ཏུ་ཕྱིན་པ་ལེགས་པར་འབར་བ་སྟེ་ཆེས་ཡོངས་སུ་དག་པར་ཡང་འགྱུར་ཏེ། ཤེར་ཕྱིན་ཉིད་རྣམ་པ་ཁྱད་པར་ཅན་དུ་ཞུགས་པ་ལ་ཕར་ཕྱིན་ཕྱི་མ་བཞི་བཞག་པར་གསུངས་སོ། །ཐབས་མཁས་ཀྱི་ཕར་ཕྱིན་ཏུ་འཇོག་པའི་ཐབས་ལ་མཁས་པ་ནི་བྱང་ས་ལས་ནང་གི་སངས་རྒྱས་ཀྱི་ཆོས་འགྲུབ་པ་ལས་བརྩམས་པའི་ཐབས་མཁས་པ་དྲུག་དང་། ཕྱིའི་སེམས་ཅན་སྨིན་པར་བྱས་པ་ལས་བརྩམས་པའི་ཐབས་མཁས་པ་དྲུག་སྟེ་དྲུག་ཚན་གཉིས་གསུངས་པ་རྣམས་རྣམ་བཤད་ལས་ཤེས་པར་བྱའོ། །དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེས་འབྲང་ཞེས་བྱ་བ་ལས། དོན་དམ་པའི་སེམས་བསྐྱེད་པ་བདུན་པའི་སྐབས་སོ།། །།སེམས་བསྐྱེད་བརྒྱད་པའི་འགྲེལ་བ། གཉིས་པ་ལ་གསུམ། ས་འདིར་སྨོན་ལམ་ལྷག་ཅིང་འགོག་པ་ལས་སློང་ཚུལ། ཉོན་མོངས་ཐམས་ཅད་ཟད་པར་བསྟན་པ། དབང་བཅུ་ཐོབ་པར་བསྟན་པའོ། །དང་པོ་ནི། ཡང་ཡང་སྔར་དགེ་ལས་ལྷག་ཐོབ་བྱའི་ཕྱིར། །ཞེས་པ་ནས། རྒྱལ་བ་རྣམས་ཀྱིས་འགོག་ལས་སློང་བར་མཛད། །ཅེས་རྐང་པས་ལྷག་པའི་ཚིགས་བཅད་གཅིག་བྱུང་། ས་བདུན་པ་བ་དེ་ནི་ཡང་དང་ཡང་དུ་སྔར་གྱི་དགེ་བ་ལས་ལྷག་པ་ཐོབ་པར་བྱ་བའི་ཕྱིར་དུ། ས་གང་དུ་བྱང་སེམས་དེ་ཕྱིར་མི་ལྡོག་པ་ཉིད་དུ་འགྱུར་བས་བརྒྱད་པ་མི་གཡོ་བ་དེ་ལ་བྱང་སེམས་བདག་ཉིད་ཆེན་པོ་དེ་འཇུག་གོ །དེ་ལ་ཡང་དང་ཡང་དུ་སྔར་ས་བདུན་པ་མན་ཆད་ཀྱི་དགེ་བ་ལས་ལྷག་པ་ཐོབ་ལུགས་ནི། རྒྱ་མཚོར་རླུང་ཤུགས་ཆེན་པོས་བསྐྱོད་པའི་གྲུ་བོ་ཆེ་ཉིན་གཅིག་ལམ་ཇི་ཙམ་ཆོད་པ་དེ་ནི། སྐམ་སར་སྐྱེས་བུའི་རྩོལ་བས་བསྐྱོད་པའི་གྲུ་བོ་ཆེ་ལོ་བརྒྱར་ཡང་དེ་ཙམ་མི་ཆོད་པ་བཞིན་དུ། ས་བརྒྱད་པ་ཐོབ་ནས་ཡུད་ཙམ་ཞིག་ལ་ལམ་གོང་མ་ཇི་ཙམ་གནོན་པ་དེ་ནི། ས་བརྒྱད་པ་མ་ཐོབ་པས་བསྐལ་པ་འབུམ་དུ་ཡང་དེ་ཙམ་གནོན་པར་མི་ནུས་པར་ས་བཅུ་པ་ལས་གསུངས་པ་ལྟར་རོ། །ས་བརྒྱད་པ་བ་འདིའི་སྨོན་ལམ་སྔོན་ནས་དང་པོ་ཐོབ་པ་ན་སྨོན་ལམ་ཆེན་པོ་བཅུ་ལ་སོགས་པའི་སྨོན་ལམ་འབུམ་ཕྲག་གྲངས་མེད་པ་ཕྲག་བཅུ་བཏབ་པ་དེ་དག །ས་འདི་ལ་ཤིན་ཏུ་དག་པ་སྟེ་སྨོན་ལམ་གྱི་ཕར་ཕྱིན་ས་འདིར་ཆེས་ལྷག་པར་འགྱུར་རོ། ། ས་འདི་ནི་གཞོན་ནུའི་སར་གཞག་སྟེ། དགུ་པར་རྒྱལ་ཚབ་འཐོབ་ལ། བཅུ་བར་ནི་འཁོར་ལོས་སྒྱུར་པ་ལྟར་རྒྱལ་བ་རྣམས་ཀྱིས་དབང་བསྐུར་རོ། །ས་མི་གཡོ་བར་འགོག་པ་ཆོས་ཉིད་ལ་ཞུགས་པ་ན་རྒྱལ་བ་རྣམས་ཀྱིས་འགོག་པ་ལ་ཞུགས་པ་དེ་ལས་སློང་བར་ཡང་མཛད་དེ། ས་བརྒྱད་པར་རྣམ་པར་མི་རྟོག་པའི་ཡེ་ཤེས་ལ་དབང་བསྒྱུར་བ་ཐོབ་ནས་དེ་ཙམ་ལ་མཉམ་པར་བཞག་པ་ན། རྒྱལ་བ་རྣམས་ཀྱིས་དེ་ལས་བསླངས་ནས་སངས་རྒྱས་ཀྱི་སྟོབས་ལ་སོགས་པ་ཐོབ་པའི་རྒྱུར་རྗེས་ཐོབ་ཏུ་ཚོགས་བསགས་པ་ལ་བསྐུལ་བར་ས་བཅུ་པ་ལས་གསུངས་སོ། །གཉིས་པ་ནི། ཆགས་པ་མེད་པའི་བློ་ནི་སྐྱོན་རྣམས་དག་དང་ལྷན་ཅིག་མི་གནས་ཕྱིར། །ཞེས་པ་ནས། འབྱོར་བ་མཁའ་ལྟར་མཐའ་དང་བྲལ་བ་མ་ལུས་ཐོབ་པར་ནུས་མ་ཡིན། །ཞེས་ཚིགས་བཅད་གཅིག་བྱུང་། གང་གི་ཕྱིར་ས་བརྒྱད་པ་འདིར་རྒྱལ་བ་རྣམས་ཀྱིས་འགོག་པ་ལས་སློང་བ་དེའི་ཕྱིར། ས་འདིར་ཆགས་པ་མེད་པའི་བློ་སྟེ་ཡེ་ཤེས་ནི་ཆགས་སོགས་ཉོན་མོངས་པའི་སྐྱོན་རྣམས་དག་དང་ལྷན་ཅིག་ཏུ་མི་གནས་པའི་ཕྱིར། ས་བརྒྱད་པ་ལ་ནི་དྲི་མ་སྟེ་ཆགས་སོགས་ཉོན་མོངས་པ་དེ་དག་ཐམས་ཅད་རྩ་བ་སྟེ་ས་བོན་དང་བཅས་པ་ཉེ་བར་ཞི་བ་སྟེ་སྤངས་པར་འགྱུར་ཞིང་། དེ་ལྟར་ཉོན་མོངས་པ་ཐམས་ཅད་ཟད་ཅིང་ས་གསུམ་སྟེ་ཁམས་གསུམ་གྱི་བླ་མར་གྱུར་ཀྱང་། བྱང་སེམས་འདིས་ཉོན་མོངས་ཟད་པའི་གནས་སྐབས་འདིར་སངས་རྒྱས་རྣམས་ཀྱི་ཡོན་ཏན་གྱི་འབྱོར་བ་མཁའ་ལྟར་མཐའ་དང་བྲལ་བ་འཐོབ་པར་ནུས་པ་མ་ཡིན་པས། དེ་ཐོབ་པར་བྱ་བའི་ཕྱིར་ས་བརྒྱད་པ་བ་འདིར་བསྒྲིམ་པར་བྱ་དགོས་སོ། ། གསུམ་པ་ནི། འཁོར་བ་འགགས་ཀྱང་དབང་རྣམས་བཅུ་པོ་ཐོབ་པར་འགྱུར་ཞིང་དེ་དག་གིས། །སྲིད་པའི་འགྲོ་བ་རང་གི་བདག་ཉིད་སྣ་ཚོགས་སྟོན་པར་བྱེད་པར་འགྱུར། ཞེས་བྱུང་། གལ་ཏེ་ས་འདིར་ཉོན་མོངས་ཟད་ན་འཁོར་བར་སྐྱེ་བ་འགགས་པས། བྱང་སེམས་འདིས་སངས་རྒྱས་ཀྱི་རྒྱུ་ཚོགས་ཇི་ལྟར་རྫོགས་པར་བྱེད་པར་འགྱུར་ཞེ་ན། ས་བརྒྱད་པ་བ་འདིའི་ལས་ཉོན་གྱི་དབང་གིས་འཁོར་བར་འཁོར་བ་ནི་འགགས་མོད་ཀྱང་། ས་འདི་ཐོབ་ན་དབང་རྣམ་པ་བཅུ་པོ་ཐོབ་པར་འགྱུར་ཞིང་། དབང་བཅུ་པོ་དེ་དག་གིས་བྱང་སེམས་འདིས་དཔལ་འཕྲེང་གི་མདོ་ནས་བཤད་པ་ལྟར་གྱི་ཡིད་ཀྱི་རང་བཞིན་གྱི་ལུས་ཀྱི་སྒོ་ནས། སྲིད་པའི་འགྲོ་བ་རྣམས་སུ་རང་གི་བདག་ཉིད་ཀྱི་ལུས་སྣ་ཚོགས་སྟོན་པར་བྱེད་པར་འགྱུར་བས་འདིའི་ཚོགས་རྫོགས་པར་འགྱུར་བ་མི་འགལ་ལོ། །དབང་བཅུ་ནི། ཚེ་དང་། སེམས་དང་། ཡོ་བྱད་དང་། ལས་དང་། སྐྱེ་བ་དང་། སྨོན་ལམ་དང་། མོས་པ་དང་། རྫུ་འཕྲུལ་དང་། ཡེ་ཤེས་དང་། ཆོས་ལ་དབང་བ་སྟེ་བཅུར་གསུངས་ཏེ། དེ་རྣམས་ཀྱི་དོན་ནི་རྣམ་བཤད་ལས་ཤེས་པར་བྱའོ། །དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེས་འབྲང་ཞེས་བྱ་བ་ལས། དོན་དམ་པའི་སེམས་བསྐྱེད་པ་བརྒྱད་པའི་སྐབས་སོ།། །།སེམས་བསྐྱེད་དགུ་བའི་འགྲེལ་བ། གསུམ་པ་ནི། དགུ་པ་ལ་ནི་དེའི་སྟོབས་ལྟ་ཞིག་མཐའ་དག་རྫོགས་པར་དག་འགྱུར་ཞིང་། །དེ་བཞིན་ཡང་དག་རིག་ཆོས་རང་གི་ཡོན་ཏན་ཡོངས་སུ་དག་པའང་འཐོབ། །ཅེས་བྱུང་། ས་དགུ་པ་ལ་ནི་བྱང་སེམས་དེའི་སྟོབས་ལྟ་ཞིག་སྟེ་སྟོབས་ཀྱི་ཕ་རོལ་ཏུ་ཕྱིན་པ་མཐའ་དག་རྫོགས་པར་དག་པར་འགྱུར་རོ། །སྟོབས་ཀྱི་ཕར་ཕྱིན་ལ་སྟོབས་བཅུ་གསུམ་བཤད་དེ། རྣམ་བཤད་དུ་ཐུབ་དགོངས་དྲངས་པ་ལས་ཤེས་པར་བྱའོ། ། སྟོབས་ཀྱི་ཕར་ཕྱིན་རྫོགས་པ་དེ་བཞིན་སོ་སོ་ཡང་དག་པར་རིག་པའི་ཆོས་ཀྱི་རང་གི་ཡོན་ཏན་ཡོངས་སུ་དག་པ་བཞིའང་འཐོབ་སྟེ། ཆོས་དང་། དོན་དང་། ངེས་པའི་ཚིག་དང་། སྤོབས་པ་སོ་སོ་ཡང་དག་པར་རིག་པ་བཞིའོ། །དེ་ལ་དང་པོས་ནི། ཆོས་རྣམས་ཀྱི་རང་རང་སོ་སོའི་མཚན་ཉིད་རབ་ཏུ་ཤེས་སོ། །གཉིས་པས་ནི་ཆོས་ཐམས་ཅད་ཀྱི་རྣམ་པའི་དབྱེ་བ་ཤེས་སོ། །གསུམ་པས་ནི་ཆོས་རྣམས་མ་འདྲེས་པར་སོ་སོར་སྟོན་པ་ཤེས་སོ། །བཞི་པས་ནི་ཆོས་རྣམས་ཀྱི་མཐུན་པའི་རྒྱུ་རྒྱུན་ཆད་པ་མེད་པ་རབ་ཏུ་ཤེས་པར་རང་འགྲེལ་ལས་གསུངས་སོ། །གཞུང་གཞན་ལས་མིང་གི་རྣམ་གྲངས་ཀྱི་ཆོས་དང་། བརྗོད་བྱའི་དོན་དང་། སྒྲའི་ངེས་པའི་ཚིག་དང་། སྤོབས་པ་མི་ཟད་པ་རིག་པ་ལ་བཤད་དོ། །དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེས་འབྲང་ཞེས་བྱ་བ་ལས། དོན་དམ་པའི་སེམས་བསྐྱེད་པ་དགུ་པའི་སྐབས་སོ། །སེམས་བསྐྱེད་བཅུ་བའི་འགྲེལ་བ། བཞི་པ་ནི། བཅུ་པའི་ས་ལ་དེ་ཡིས་ཀུན་ནས་སངས་རྒྱས་རྣམས་ལས་དབང་བསྐུར་བ། །ཞེས་པ་ནས། དགེ་བའི་ལོ་ཏོག་ཆེད་དུ་རྒྱལ་སྲས་ལས་ཀྱང་ལྷུན་གྲུབ་ཆོས་ཆར་འབབ།། ཅེས་ཚིགས་བཅད་གཅིག་བྱུང་། ས་བཅུ་པ་ལ་གནས་པའི་བྱང་སེམས་དེ་ཡིས་ཕྱོགས་བཅུ་ཀུན་ནས་སངས་རྒྱས་རྣམས་ལས་འོད་ཟེར་ཆེན་པོའི་དབང་བསྐུར་བ་དམ་པ་སྟེ་མཆོག་འཐོབ་པོ། །འཐོབ་ཚུལ་ནི་གསེར་ཕྲེང་ལས་ཤེས་པར་བྱའོ། །བྱང་སེམས་འདི་ལ་ཕར་ཕྱིན་བཅུའི་ནང་ནས་ཡེ་ཤེས་ཀྱི་ཕར་ཕྱིན་ལྷག་པར་མཆོག་ཏུ་བྱུང་བ་སྟེ་དག་པར་འགྱུར་བའང་ཡིན་ནོ།། ཆར་སྤྲིན་རྣམས་ལས་འཇིག་རྟེན་པ་རྣམས་ཀྱི་ལོ་ཏོག་སྤེལ་བའི་སླད་དུ་ཆུ་ཆར་འབབ་པ་ཇི་ལྟ་བ་དེ་བཞིན་དུ། གདུལ་བྱའི་འགྲོ་བ་རྣམས་ཀྱི་དགེ་བའི་ལོ་ཏོག་སྤེལ་བའི་ཆེད་དུ། རྒྱལ་སྲས་འདི་ལས་ཀྱང་ལྷུན་གྱིས་གྲུབ་པར་དམ་པའི་ཆོས་ཀྱི་ཆར་མངོན་པར་འབབ་པ་སྟེ་འབེབས་སོ། །དེའི་ཕྱིར་ས་འདི་ལ་ཆོས་ཀྱི་སྤྲིན་ཞེས་གསུངས་སོ། །དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེས་འབྲང་ཞེས་བྱ་བ་ལས། དོན་དམ་པའི་སེམས་བསྐྱེད་པ་བཅུ་པའི་སྐབས་སོ།། །།ས་བཅུའི་ཡོན་ཏན། གཉིས་པ་ས་བཅུའི་ཡོན་ཏན་བསྟན་པ་ལ་གསུམ། ས་དང་པོའི་ཡོན་ཏན་བཤད་པ། ས་གཉིས་པ་ནས་བདུན་པའི་བར་གྱི་ཡོན་ཏན་བཤད་པ། དག་པ་ས་གསུམ་གྱི་ཡོན་ཏན་བཤད་པའོ། །དང་པོ་ནི། དེ་ཚེ་འདིས་ནི་སངས་རྒྱས་བརྒྱ་མཐོང་ཞིང་། །ཞེས་པ་ནས། རྒྱལ་བའི་སྲས་པོ་བརྒྱ་ཕྲག་དག་དང་རྗེས་སུ་འབྲེལ་བའང་སྟོན། །ཞེས་ཚིགས་བཅད་གསུམ་བྱུང་། ས་དང་པོ་ཐོབ་པ་དེའི་ཚེ་ས་དང་པོ་བ་འདིས་ནི། སྐད་ཅིག་ཐང་ཅིག་ཡུད་ཙམ་གཅིག་ལ་སངས་རྒྱས་བརྒྱ་མཐོང་བ་དང་། སངས་རྒྱས་བརྒྱ་པོ་དེ་དག་གིས་རང་བྱིན་གྱིས་བརླབས་པ་ཡང་བྱང་སེམས་འདིས་རྟོགས་པ་དང་། ས་དང་པོ་ལ་གནས་པ་དེ་ཉིད་ཀྱི་ཚེ་ན་བསྐལ་པ་བརྒྱར་གནས་པར་བྱེད་པ་དང་། སྔོན་དང་ཕྱི་མའི་མཐའི་བསྐལ་པ་བརྒྱར་ཡང་ཡེ་ཤེས་ཀྱི་མཐོང་བ་ཡང་དག་པར་འཇུག་པའོ། །བློ་ལྡན་འདིས་ཏིང་ངེ་འཛིན་བརྒྱ་ཕྲག་གཅིག་ལ་སྙོམས་པར་འཇུག་ཅིང་གཏོང་བ་སྟེ་ལྡང་བར་ཡང་བྱེད་དོ། ། འདིས་འཇིག་རྟེན་གྱི་ཁམས་བརྒྱ་ཀུན་ནས་གཡོ་བར་བྱེད་པ་དང་། འཇིག་རྟེན་གྱི་ཁམས་བརྒྱ་སྣང་བར་བྱེད་ནུས་པ་དང་། དེ་བཞིན་རྫུ་འཕྲུལ་གྱིས་བྱང་སེམས་དེས་སེམས་ཅན་བརྒྱ་ཕྲག་གཅིག་སྨིན་པར་བྱེད་པ་དང་། བརྒྱ་ཕྲག་གི་གྲངས་དང་རྗེས་སུ་འབྲེལ་བ་སྟེ་གྲངས་དང་ལྡན་པའི་སངས་རྒྱས་ཀྱི་ཞིང་དག་ཏུ་ཡང་འགྲོ་བར་འགྱུར་བ་དང་། བྱང་སེམས་དེས་ནི་ཆོས་ཀྱི་སྒོ་རྣམས་ཏེ་བརྒྱ་ཡང་དག་པར་འབྱེད་པར་བྱེད་པ་དང་། ཐུབ་དབང་གི་སྲས་པོ་འདིས་རང་གི་ལུས་ལ་ལུས་བརྒྱ་རྣམས་ཀུན་ནས་སྟོན་པར་བྱེད་པའང་ཡིན་པ་དང་། ལུས་བརྒྱ་པོ་རེ་རེ་ཞིང་ཡང་རྒྱལ་བའི་སྲས་པོ་བརྒྱ་ཕྲག་རེ་རེ་དག་དང་རྗེས་སུ་འབྲེལ་བའང་སྟོན་པའི་རང་གི་འཁོར་དང་བཅས་པས་མཛེས་ཤིང་འབྱོར་བའོ། ། གཉིས་པ་ནི། བློ་ལྡན་རབ་ཏུ་དགའ་བར་གནས་པས་ཡོན་ཏན་དེ་དག་ནི། །ཞེས་པ་ནས། ཡང་དག་པར་ནི་བསྒྱུར་བ་མཐའ་དག་རབ་ཏུ་ཐོབ་པར་འགྱུར། །ཞེས་ཚིགས་བཅད་གཉིས་བྱུང་། བློ་ལྡན་ས་རབ་ཏུ་དགའ་བར་གནས་པས་ཡོན་ཏན་བརྒྱ་ཕྲག་བཅུ་གཉིས་པོ་འདི་དག་ཐོབ་པར་གྱུར་ནས། ས་གཉིས་པར་འཕོས་པ་ནས་དང་པོ་ལ་བཤད་པ་དེ་བཞིན་ཁོ་ནར་ས་དྲི་མ་མེད་པ་ལ་གནས་པས། ཡོན་ཏན་སྡེ་ཚན་བཅུ་གཉིས་པོ་འདི་དག་ནི་སྟོང་དུ་བྱས་པ་ཡང་དག་པར་ཐོབ་པར་འགྱུར་རོ། །ཡོན་ཏན་སྡེ་ཚན་བཅུ་གཉིས་པོ་དེ་དག་ཉིད་ས་གསུམ་པ་བཞི་པ་ལྔ་པ་དྲུག་པ་བདུན་པ་སྟེ། ས་ལྔ་པོ་འདི་དག་རྣམས་ལ་བྱང་ཆུབ་སེམས་དཔའ་ལྔ་པོས་རིམ་པ་བཞིན་དུ་ས་གསུམ་པ་ལ་འབུམ་ཕྲག་བཅུ་གཉིས་དང་། བཞི་པ་ལ་བྱེ་བ་ཕྲག་བརྒྱ་པ་བཅུ་གཉིས་དང་། ལྔ་པ་ལ་བྱེ་བ་ཕྲག་སྟོང་བཅུ་གཉིས་དང་། དྲུག་པ་ལ་བྱེ་བ་བརྒྱ་ཕྲག་སྟོང་བཅུ་གཉིས་དང་། བདུན་པ་ལ་བྱེ་བ་ཕྲག་ཁྲིག་ཕྲག་བརྒྱར་རྫོགས་པར་བསྒྱུར་བ་སྟེ་བྱེ་བ་འབུམ་པ་བཅུ་གཉིས་དང་། སླར་ཡང་སྟོང་ཕྲག་ཏུ་ཡང་དག་པར་ནི་བསྒྱུར་བ་མཐའ་དག་སྟེ་ཁྲག་ཁྲིག་འབུམ་ཕྲག་བཅུ་གཉིས་རབ་ཏུ་འཐོབ་པར་འགྱུར་རོ། ། གསུམ་པ་ནི། མི་གཡོའི་སར་གནས་རྣམ་རྟོག་མེད་པ་དེས། །ཞེས་པ་ནས། སྐད་ཅིག་སྐད་ཅིག་ལ་ནི་སྟོན་པར་ནུས། །ཞེས་ཚིགས་བཅད་བཞི་བྱུང་། ས་བརྒྱད་པ་མི་གཡོ་བའི་ས་ལ་གནས་པ་བདེན་འཛིན་གྱི་རྣམ་རྟོག་མེད་པ་དེས་སྟོང་གསུམ་བརྒྱ་ཕྲག་སྟོང་བསྡོམས་པ་སྟེ། སྟོང་གསུམ་གྱི་འཇིག་རྟེན་གྱི་ཁམས་འབུམ་གྱི་འཇིག་རྟེན་ན་རྡུལ་གྱི་གྲངས་ཚད་ཇི་སྙེད་ཡོད་པ་དེ་རྣམས་དང་གྲངས་མཉམ་པའི་ཡོན་ཏན་སྡེ་ཚན་དག་ནི་འཐོབ་པར་འགྱུར་རོ། །ས་དགུ་པ་ལེགས་པའི་བློ་གྲོས་ཀྱི་ལ་གནས་པའི་བྱང་ཆུབ་སེམས་དཔའ་དེས་ཡོན་ཏན་སྔར་བསྟན་པའི་སྡེ་ཚན་བཅུ་གཉིས་དག་གྲངས་མེད་བརྒྱ་ཕྲག་སྟོང་དུ་ཡང་དག་པར་བསྡོམས་པ་ཕྲག་བཅུ་སྟེ། སྟོང་གསུམ་གྱི་འཇིག་རྟེན་གྱི་ཁམས་གྲངས་མེད་པ་འབུམ་ཕྲག་བཅུའི་རྡུལ་ཕྲ་རབ་ཀྱི་གྲངས་ཀྱི་ཚད་དང་མཉམ་པ་འཐོབ་པར་འགྱུར་རོ། །ས་བཅུ་པ་འདིར་ས་དེའི་ཡོན་ཏན་ནི་ངག་གི་སྤྱོད་ཡུལ་ལས་ཆེས་འདས་པར་འགྱུར་ཞིང་། ངག་གི་སྤྱོད་ཡུལ་མ་ཡིན་པ་བསྡོམས་པ་སྟེ་སངས་རྒྱས་ཀྱི་ཞིང་བརྗོད་ཏུ་མེད་པའི་ཡང་བརྗོད་དུ་མེད་པའི་རྡུལ་གྱི་གྲངས་དག་ཇི་སྙེད་ཡོད་པ་དེ་སྙེད་ཀྱི་གྲངས་དང་མཉམ་པའི་ཡོན་ཏན་སྡེ་ཚན་བཅུ་གཉིས་འཐོབ་པར་འགྱུར་རོ། །རེ་ཞིག་གི་སྒྲས་ནི་རེ་ཞིག་སྔོན་ལ་ཡོན་ཏན་སྡེ་ཚན་བཅུ་གཉིས་བརྗོད་ཅེས་འོག་ནས་ཡོད་ཏན་གཞན་སྟོན་པའི་གོ་རིམ་བརྗོད་པའོ། ། གཞན་ཡང་བྱང་སེམས་འདིས་ནི་སྤྲུལ་པ་སྟོན་པ་ལ་རྟོག་པའི་ཀུན་སློང་རྒྱུ་བ་མེད་པར། རང་གི་ལུས་ཀྱི་བ་སྤུའི་ཁུང་བུ་རེ་རེར་བྱང་ཆུབ་སེམས་དཔའ་རྣམས་དང་རྫོགས་པའི་སངས་རྒྱས་ཀྱི་སྐུ་གྲངས་ལས་འདས་པ་རེ་རེ་ཞིང་བྱང་སེམས་གཞལ་གྱིས་མི་ལང་བའི་འཁོར་རྣམས་དང་ལྷན་ཅིག་པ་རྣམས་དང་། སྐད་ཅིག་སྐད་ཅིག་ལ་ནི་རྣམ་པ་གཞན་དང་གཞན་དུ་ཡང་སྟོན་པར་ནུས་ལ། དེ་བཞིན་དུ་དེ་དག་ལས་གཞན་འགྲོ་བ་ལྔའི་འཁོར་བ་ལྷ་དང་ལྷ་མིན་དང་མི་ལ་སོགས་པའི་དབྱེ་བས་ཐ་དད་པ་ཡང་མ་འདྲེས་པར་བ་སྤུ་ཁུང་བུ་རེ་རེ་ལ་སྟོན་པར་ནུས་སོ།། ཀྱང་གི་སྒྲས་ནི་བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དང་། མིའི་རྒྱལ་པོ་དང་། ཉན་ཐོས་དང་། རང་སངས་རྒྱས་དང་། དེ་བཞིན་གཤེགས་པས་གདུལ་བའི་སེམས་ཅན་རྣམས་ལ་བརྒྱ་བྱིན་ལ་སོགས་པའི་གཟུགས་བཟུང་ནས་ལྷུན་གྱིས་གྲུབ་པར་ཆོས་སྟོན་པར་ནུས་སོ་ཞེས་བྱ་བ་ལ་སོགས་པའི་བར་གྱི་དོན་སྡུད་པའོ། །རྒྱས་པར་ས་བཅུ་པ་ལས་ཤེས་པར་གསུངས་སོ། །འབྲས་བུའི་ས། གཉིས་པ་འབྲས་བུའི་ས་ལ་ལྔ། དང་པོར་སངས་རྒྱས་པའི་ཚུལ། སྐུ་དང་ཡོན་ཏན་གྱི་རྣམ་གཞག །སྤྲུལ་པའི་སྐུ་བསྟན་པ། ཐེག་པ་གཅིག་ཏུ་བསྒྲུབ་པ། མངོན་པར་བྱང་ཆུབ་པ་དང་བཞུགས་པའི་དུས་ཀྱི་བཤད་པའོ། །དང་པོ་ལ་གཉིས། དངོས་ཀྱི་དོན་དང་། རྩོད་པ་སྤང་པའོ། །དང་པོ་ནི། གང་ཕྱིར་ནམ་མཁའ་དྲི་མ་མེད་ལ་ཟླ་སྣང་གསལ་བར་གྱུར་པའི་ཕྱིར། །ཞེས་པ་ནས། མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། །ཅེས་ཚིགས་བཅད་གཉིས་བྱུང་། ཇི་ལྟར་ཏེ་དཔེར་ན་ཟླ་བའི་སྣང་བས་ནམ་མཁའ་དྲི་མ་མེད་པ་ལ་འགྲོ་བ་མ་ལུས་པ་གསལ་བར་ནུས་པ་དེ་བཞིན་དུ། སངས་རྒྱས་ཀྱི་ཆོས་རྣམས་འཐོབ་པ་ལ་གེགས་བྱེད་པའི་མུན་པ་སྦྱོང་བར་མཛད་པ་ཐུགས་བསྐྱེད་པ་བཅུ་པ་བརྙེས་པས། རང་གིས་སངས་རྒྱས་ཀྱི་ཆོས་རྣམས་བརྙེས་ནུས་པར་མཁྱེན་ནས། སླར་ཡང་སྟོབས་བཅུ་པ་བསྐྱེད་པའི་སྔོན་གྱི་ས་བཅུ་པ་དེར་སངས་རྒྱས་ཀྱི་ས་འཐོབ་པ་ལ་འབད་པ་མཛད་པའམ་བརྩམས་པར་གྱུར་ཅིང་། གང་གི་དོན་དུ་འབད་པ་འདི་བརྩམས་པར་གྱུར་པའི་གོ་འཕང་མཆོག་ཞི་བ་བླ་ན་མེད་པའི་ཡེ་ཤེས་དེ་ཡང་། བཅོམ་ལྡན་འདས་ཀྱིས་འོག་མིན་དུ་ནི་སྟེ་གནས་དེ་ཁོ་ནར་ཁྱོད་ཀྱིས་བརྙེས་པར་གྱུར་ཏོ། །ཡེ་ཤེས་དེ་ནི་ཡོན་ཏན་མཐའ་དག་གི་མཐར་ཐུག་པ་སྟེ། དྲན་པ་ཉེར་གཞག་ལ་སོགས་པའི་ཡོན་ཏན་མཐའ་དག་འདིར་མཐར་ཐུག་ཅིང་ཕུལ་དུ་བྱུང་བའི་ཕྱིར་རོ། །དེ་ནི་མཚུངས་པ་མེད་པ་ཡང་ཡིན་ཏེ། དེ་དང་འདྲ་བ་མེད་པའི་ཕྱིར་དང་། གོང་ན་མེད་པའི་ཕྱིར་རོ། ། ཚིག་རྐང་དང་པོའི་འགྱུར་ནི་འགྲེལ་པ་དང་བསྟུན་ན་སྔར་བཤད་པ་ལྟར་འོང་དགོས་ལ། ཚིག་རྐང་གཉིས་པ་ལ་ནག་ཚོའི་འགྱུར་ལས། སླར་ཡང་སྟོབས་བཅུ་བསྐྱེད་པའི་སྔོན་གྱི་ས་དེར་འབད་པ་མཛད་གྱུར་པ། །ཞེས་འབྱུང་བ་ལྟར་ལེགས་པར་རྣམ་བཤད་ལས་གསུངས་སོ། །ཇི་ལྟར་ཏེ་དཔེར་ན་བུམ་པ་དང་མཁར་གཞོང་ལ་སོགས་པའི་སྣོད་ཀྱི་མི་འདྲ་བའི་དབྱེ་བ་དུ་མ་ཡོད་ཀྱང་། དབྱེ་བ་དེ་ཡིས་དེ་དག་ཏུ་ཁྱབ་པའི་ནམ་མཁའ་ལ་ངོ་བོ་མི་འདྲ་བའི་དབྱེ་བ་མེད་པ་དེ་ལྟར་དུ། གཟུགས་ཚོར་ལ་སོགས་པ་ལ་དངོས་པོས་བྱས་པའི་དབྱེ་བ་མི་འདྲ་བ་དུ་མ་ཡོད་ཀྱང་། དེ་དག་གི་དེ་ཁོ་ན་ཉིད་ལ་དངོས་པོས་བྱས་པའི་དབྱེ་བ་འགའ་ཡང་མེད་པ་དེའི་ཕྱིར་དེ་ཁོ་ན་ཉིད་ནི་རོ་མཉམ་པ་ཁོ་ནར་ཤེས་པར་བྱའོ། །རོ་མཉམ་དེ་ཡང་མཁྱེན་པའི་སྐད་ཅིག་གཅིག་ཁོ་ནས་ཡང་དག་པར་ཐུགས་སུ་ཆུད་པར་མཛད་པར་གྱུར་པས་ན། མཁྱེན་པ་བཟང་པོ་ཅན་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐམས་ཅད་ཐུགས་སུ་ཆུད་པའི་ཡེ་ཤེས་བརྙེས་སོ། ། གཉིས་པ་ལ་གཉིས། ཕྱོགས་སྔ་མ་དགོད་པ་དང་། ལུགས་དེ་དགག་པའོ། དང་པོ་ནི། གང་ཚེ་ཞི་བ་དེ་ཉིད་ཡིན་ན་དེ་ལ་བློ་གྲོས་འཇུག་མི་འགྱུར། །ཞེས་པ་ནས། མཁྱེན་པོ་མེད་པར་ཁྱོད་ཀྱིས་གཞན་ལ་འདི་ལྟའོ་ཞེས་སུ་ཞིག་སྟོན། །ཞེས་ཚིགས་བཅད་གཅིག་བྱུང་། གང་གི་ཚེ་རང་བཞིན་གྱིས་སྐྱེ་བ་ཞི་བ་ནི་དེ་ཁོ་ན་ཉིད་དོ་ཞེས་རྣམ་པར་འཇོག་པ་དེའི་ཚེ། ཡུལ་དེ་ལ་བློ་གྲོས་ཏེ་ཤེས་རབ་འཇུག་པར་མི་འགྱུར་རོ། །ཡུལ་ཅན་གྱི་བློ་ཡུལ་ལ་མ་ཞུགས་པར་ནི་ཤེས་བྱའི་ཡུལ་བློས་ངེས་པར་རིགས་པའང་མ་ཡིན་ལ། ཡུལ་ཀུན་ནས་ཤེས་པ་མེད་པར་ནི་ཤེས་པར་ཇི་ལྟར་འགྱུར་ཏེ་འགལ་བར་འགྱུར་བའི་ཕྱིར་རོ། །དེ་ཁོ་ན་ཉིད་མཁྱེན་པ་པོ་མེད་པར་འདི་ལྟ་བུའི་མཚན་ཉིད་ཅན་གྱི་དེ་ཁོ་ན་ཉིད་ངས་ཐུགས་སུ་ཆུད་དོ་ཞེས་ཁྱོད་ཀྱིས་གདུལ་བྱ་གཞན་དག་ལ་སུ་ཞིག་གིས་སྟོན་པར་བྱེད་པ་རིགས་ཏེ་མི་རིགས་སོ་ཞེ་ན། གཉིས་པ་ལ་གཉིས། དེ་ཁོ་ན་ཉིད་རྟོགས་པ་མི་འཐད་པའི་རྩོད་པ་སྤང་བ། མཁྱེན་པ་པོ་མི་འཐད་པའི་རྩོད་པ་སྤང་བའོ། །  དང་པོ་ནི། གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲལ་བ། །ཞེས་པ་ནས། དེ་ཡོངས་ཤེས་པ་དེ་བཞིན་དུ་ནི་ཐ་སྙད་བརྟེན་ནས་རིག་པ་ཡིན། །ཞེས་ཚིགས་བཅད་གཅིག་བྱུང་། ཇི་ལྟར་སེམས་ནི་ཡུལ་སྔོན་པོ་གང་གི་རྣམ་པ་ཅན་དུ་སྐྱེ་བར་འགྱུར་བ་ན། སེམས་དེས་ཡུལ་སྔོན་པོ་དེ་ཡོངས་སུ་ཤེས་སོ་ཞེས་བརྗོད་པ་དེ་བཞིན་དུ། ཡུལ་ཅན་གྱི་ཤེས་པ་ཡུལ་དེ་ཁོ་ན་ཉིད་ཇི་འདྲ་བ་དེ་འདྲ་བའི་རྣམ་པ་ཅན་དུ་སྐྱེ་བ་ན། ཐ་སྙད་ཀྱི་བདེན་པ་ལ་བརྟེན་ནས་དེ་ཁོ་ན་ཉིད་རིག་པ་ཡིན་ནོ་ཞེས་ཉེ་བར་གདགས་སོ། ། ཤེས་པ་དེ་ཁོ་ན་ཉིད་ཀྱི་རྣམ་པའི་རྗེས་སུ་བྱེད་ཚུལ་ནི། གང་གི་ཚེ་རང་བཞིན་གྱིས་སྐྱེ་བ་མེད་པ་ཡུལ་གྱི་དེ་ཁོ་ན་ཉིད་ཡིན་ཞིང་སྟེ་ཡིན་པ་བཞིན་དུ། དེའི་ཡུལ་ཅན་གྱི་བློ་ཡང་རང་བཞིན་གྱིས་སྐྱེ་བ་དང་བྲལ་བའི་རྣམ་པ་ཅན་དུ་ཆུ་ལ་ཆུ་བཞག་པ་བཞིན་དུ་ཞུགས་པ་དེའི་ཚེ། ཡུལ་དེའི་རྣམ་པ་སྟེན་པ་སྟེ་འཛིན་པ་ཉིད་ལས་དེ་ཁོ་ན་ཉིད་རྟོགས་པར་འཇོག་པའི་ཕྱིར་སྔར་གྱི་རྩོད་པའི་སྐྱོན་མེད་དོ། །ནག་ཚོའི་འགྱུར་ལས་འབྱུང་བ་ལྟར་ལྟ་བུ་མེད་པ་དག་པར་གསུངས་ཏེ། དེ་ཚེ་དེ་ཡི་རྣམ་པ་འཛིན་ལས་དེ་ཉིད་རྟོགས་པར་འཇོག་པ་སྟེ། །ཞེས་པ་ལྟ་བུར་འགྱུར་རམ་སྙམ་མོ། །དེ་ལྟར་ན་ཕྱོགས་སྔ་སྨྲ་བ་པོས་བློ་ལ་དེ་ཁོ་ན་ཉིད་ཀྱི་རྣམ་པ་འཆར་རྒྱུ་མེད་པ་དང་། ཡུལ་དེའི་རྣམ་པ་མ་ཤར་ན་བློ་ཡུལ་ལ་མི་འཇུག་པ་དང་། མ་ཞུགས་ན་ཡུལ་དེ་མི་ཤེས་པ་དང་། མ་ཤེས་ན་ཡུལ་ཅན་དེ་ཤེས་པར་འགལ་ལོ་ཞེས་སྨྲ་བའི་ཡུལ་གྱི་རྣམ་པ་མ་ཤར་ན་བློ་མི་འཇུག་པ་ལ་སོགས་པ་རྣམས་རང་ཡང་འདོད་པས་དེ་ལ་ལན་མི་འདེབས་པས། བློ་ལ་དོན་དམ་བདེན་པའི་རྣམ་པ་འཆར་རྒྱུ་མེད་པ་བཀག་ནས། དེའི་རྣམ་པ་བློ་ལ་འཆར་བ་དང་། དེ་ཤར་བ་ལས་ཡུལ་དེ་རྟོགས་པར་འཇོག་ཅེས་དཔེ་དང་བཅས་པར་གསུངས་སོ།། གཉིས་པ་ལ་གཉིས། དངོས་ཀྱི་དོན་དང་། དེའི་འཐད་པ་དངོས་བསྟན་པའོ། །དང་པོ་ནི། དེ་ཡི་ལོངས་སྤྱོད་རྫོགས་སྐུ་བསོད་ནམས་ཀྱིས། །ཞེས་པ་ནས། དེ་ལས་འཇིག་རྟེན་གྱིས་ཀྱང་དེ་ཉིད་རིག།ཅེས་ཚིགས་བཅད་གཅིག་བྱུང་། མཁྱེན་པོ་མེད་པར་ཁྱོད་ཀྱིས་གཞན་ལ་འདི་ལྟའོ་ཞེས་སུ་ཞིག་སྟོན། །ཞེས་པའི་སྐབས་སུ། དེ་ཁོ་ན་ཉིད་ལ་རོ་གཅིག་པའི་ཚུལ་གྱིས་རྟག་ཏུ་བཞུགས་པ་ཡིན་ན། ཀུན་སློང་གི་རྣམ་རྟོག་མེད་ལ། དེ་མེད་ན་ཆོས་སྟོན་པ་མེད་ཅེས་རྩོད་པ་འདི་ལ་ཡང་ལན་བརྗོད་པར་བྱ་སྟེ། སངས་རྒྱས་དེ་ཡི་ལོངས་སྤྱོད་རྫོགས་པའི་སྐུ་བསོད་ནམས་ཀྱི་ཚོགས་བརྒྱ་ཕྲག་དུ་མ་ཟིན་པ་སྟེ་མངོན་པར་འདུ་བྱས་པ་དང་། ལོངས་སྐུ་དེའི་སྤྲུལ་པ་དང་། གཞན་ཡང་སྤྲུལ་པ་དེའི་མཐུས་ནམ་མཁའ་དང་། གཞན་རྩྭ་དང་ཤིང་དང་རྩིག་པ་དང་བྲག་ལ་སོགས་པ་སེམས་མེད་པ་ལས་སྒྲ་གང་ཞིག་ཆོས་ཀྱི་དེ་ཁོ་ན་ཉིད་སྟོན་པ་འབྱུང་བ་དེ་ལས་འཇིག་རྟེན་ཏེ་གདུལ་བྱ་ཆོས་དེ་ལྟ་བུ་ཉན་པའི་སྣོད་དུ་གྱུར་པས་ཀྱང་དེ་ཁོ་ན་ཉིད་ཕྱིན་ཅི་མ་ལོག་པར་རིག་པར་འགྱུར་རོ། ། གཉིས་པ་ནི། ཇི་ལྟར་རྫ་མཁན་སྟོབས་ཆེན་ལྡན་པས་འདིར། །ཞེས་པ་ནས། ཁྱད་པར་གྱིས་འཕངས་ལས་ཆེས་བསམ་མི་ཁྱབ། །ཅེས་ཚིགས་བཅད་གཉིས་བྱུང་། ཇི་ལྟར་ཏེ་དཔེར་ན་འཇིག་རྟེན་འདིར་རྫ་མཁན་སྟོབས་ཆེན་པོ་དང་ལྡན་པས་འབད་པ་ཆེན་པོས་བསྐོར་བའི་འཁོར་ལོ་ནི། དེ་འདས་ནས་ཡུན་རིང་དུ་སོང་བས་རྫ་མཁན་དེའི་འཁོར་ལོ་བསྐོར་བའི་འབད་རྩོལ་ད་ལྟ་སྐྱེ་བ་མེད་བཞིན་དུའང་འཁོར་ལོ་འདི་འཁོར་ཞིང་རྫ་བུམ་ལ་སོགས་པའི་རྒྱུར་མཐོང་བ་ལྟར། དེ་བཞིན་དུ་སངས་རྒྱས་པའི་ཚེ་ད་ལྟ་སྐྱེས་པའི་འབད་རྩོལ་གྱི་རྟོག་པ་མེད་བཞིན་དུ་ཆོས་ཀྱི་སྐུའི་བདག་ཉིད་ཅན་ཉིད་ལ་བཞུགས་པའི་སངས་རྒྱས་དེའི་འཕྲིན་ལས་ཀྱི་འཇུག་པ་ནི། ཡིད་བཞིན་གྱི་ནོར་བུ་དང་དཔག་བསམ་གྱི་ཤིང་དང་འདྲ་བར་སངས་རྒྱས་ལས་དེ་འདྲ་བའི་ཆོས་ཐོས་པར་འགྱུར་བའི་ལས་ཡོངས་སུ་སྨིན་པའི་དགེ་བ་གདུལ་བྱའི་སྐྱེ་བོས་བསགས་པ་དང་། སངས་རྒྱས་ཀྱིས་སྔོན་བྱང་སེམས་ཀྱི་སྐབས་སུ་སྨོན་ལམ་ཁྱད་པར་ཅན་བཏབ་པའི་མཐུས་འཕངས་པ་སྟེ་ཤུགས་ལས་ཡིན་པས་ཆེས་ཤིན་ཏུ་བསམ་གྱིས་མི་ཁྱབ་པ་ཡིན་ནོ། ། གཉིས་པ་ལ་གཉིས། སྐུའི་རྣམ་བཞག་དང་། སྟོབས་ཀྱི་རྣམ་གཞག་གོ །དང་པོ་ལ་གསུམ། ཆོོས་ཀྱི་སྐུ་དང་། ལོངས་སྤྱོད་རྫོགས་པའི་སྐུ་དང་། རྒྱུ་མཐུན་པའི་སྐུ་བཤད་པའོ། དང་པོ་ནི། ཤེས་བྱའི་བུད་ཤིང་སྐམ་པོ་མ་ལུས་པ། །ཞེས་པ་ནས། སེམས་འགགས་པས་དེ་སྐུ་ཡིས་མངོན་སུམ་མཛད། །ཅེས་ཚིགས་བཅད་གཅིག་བྱུང་། ཡུལ་ཅན་ཡེ་ཤེས་ཀྱི་རང་བཞིན་ཏེ་བདག་ཉིད་ཅན་གྱི་སྐུ་གཉིས་སུ་སྣང་བའི་ཤེས་བྱའི་ཡུལ་བུད་ཤིང་སྐམ་པོ་དང་འདྲ་བ་མ་ལུས་པ་ཡེ་ཤེས་མེ་དང་འདྲ་བའི་བསྲེགས་པ་ལས། ཤེས་པ་རང་བཞིན་གྱིས་སྐྱེ་བ་མེད་པ་ཇི་ལྟ་བ་དེ་འདྲ་བའི་རྣམ་པ་ཅན་དུ་ཞུགས་པས། ཤེས་པ་རང་བཞིན་གྱིས་མ་སྐྱེས་པ་དེའི་རྣམ་པ་ཅན་དང་ལྡན་པར་གྱུར་པའི་དེ་ཁོ་ན་ཉིད་ཞི་བ་དེ་ནི་རྒྱལ་བ་རྣམས་ཀྱི་ཆོས་ཀྱི་སྐུའོ། །དེ་ཁོ་ན་ཉིད་ཀྱི་ཆོས་ཀྱི་སྐུ་དེ་ནི་དེའི་ཚེ་སྐྱེ་བ་མེད་ཅིང་འགག་པ་མེད་པའོ། །དེ་ལྟར་ན་སངས་རྒྱས་ཀྱི་སར་ཡེ་ཤེས་ཀྱི་ཡུལ་དེ་ཁོ་ན་ཉིད་ཀྱི་དོན་ལ་རྣམ་པ་ཐམས་ཅད་དུ་དེའི་ཡུལ་ཅན་གྱི་སེམས་དང་སེམས་ལས་བྱུང་བའི་རྣམ་རྟོག་འགགས་ཤིང་མི་འཇུག་པས། རྣམ་པར་མི་རྟོག་པའི་ཡེ་ཤེས་དང་དེ་ཁོ་ན་ཉིད་གཉིས་ཆུ་ལ་ཆུ་བཞག་པ་བཞིན་དུ་དབྱེར་མེད་པར་ཞུགས་སོ། དེའི་ཕྱིར་གོ་འཕང་དེ་ནི་དང་པོར་ལོངས་སྤྱོད་རྫོགས་པའི་སྐུ་ཡིས་མངོན་སུམ་དུ་མཛད་པ་སྟེ་བརྙེས་སོ། །སེམས་འགགས་པའི་དོན་སེམས་ཀྱི་རྒྱུ་བ་རྣམ་རྟོག་མེད་པ་ལ་གསུངས་པས། སངས་རྒྱས་ལ་ཡེ་ཤེས་མེད་པའི་ཁུངས་སུ་འདྲེན་པ་ནི་སྐུར་འདེབས་ཡིན་པར་རྣམ་བཤད་ལས་གསུངས་སོ། ། གཉིས་པ་ནི། ཞི་སྐུ་དཔག་བསམ་ཤིང་ལྟར་གསལ་གྱུར་ཅིང་། །ཞེས་པ་ནས། འདི་ནི་སྤྲོས་དང་བྲལ་ལ་སྣང་བར་འགྱུར། །ཞེས་ཚིགས་བཅད་གཅིག་བྱུང་། ལོངས་སྐུ་འདི་ནི་རྣམ་རྟོག་དང་བྲལ་བས་ན་ཞི་བའི་སྐུའོ། །རྣམ་པར་མི་རྟོག་པ་ཡིན་ཡང་སེམས་ཅན་གྱི་དོན་མཛད་པར་ནུས་པ་གསལ་བར་བྱེད་པ་ནི། དཔག་བསམ་གྱི་ཤིང་ལྟ་བུ་དང་། ཡིད་བཞིན་གྱི་ནོར་བུ་ཇི་བཞིན་དུ་རྣམ་པར་མི་རྟོག་པར་གདུལ་བྱའི་འདོད་པའི་དོན་སྒྲུབ་པའི་རྒྱུ་ཉིད་དུ་འགྱུར་རོ། །སྐུ་དེ་ནི་འགྲོ་བ་ཐམས་ཅད་གྲོལ་གྱི་བར་དུ་གདུལ་བྱའི་འཇིག་རྟེན་གྱི་འབྱོར་བའི་སླད་དུ་རྟག་ཏུ་ཡུན་རིང་བར་གནས་པ་ཡིན་ནོ། །ལོངས་སྐུ་འདི་ནི་བྱང་སེམས་སྤྲོས་པ་དང་བྲལ་བ་སྟེ་ས་ཐོབ་པ་རྣམས་ཁོ་ན་ལ་སྣང་བར་འགྱུར་གྱི། སྤྲོས་པ་དང་བཅས་པ་སོ་སྐྱེ་རྣམས་ལ་ནི་དངོས་སུ་སྣང་བ་མ་ཡིན་ནོ། །གསུམ་པ་ལ་གསུམ། སྐུ་དང་བ་སྤུའི་ཁུང་བུ་གཅིག་ཏུ་རང་གི་སྤྱོད་པ་ཀུན་སྟོན་ཚུལ་དང་། གནས་དེར་གཞན་གྱི་སྤྱོད་པ་ཀུན་སྟོན་ཚུལ་དང་། བཞེད་པ་ལ་མངའ་བསྒྱུར་བ་ཕུན་སུམ་ཚོགས་པ་བཤད་པའོ། ། དང་པོ་ནི། ཐུབ་དབང་དུས་གཅིག་ཁོ་ནར་དེའི་རྒྱུ་མཐུན། །ཞེས་པ་ནས། སྐུ་ཡི་བ་སྤུའི་ཁུང་བུའང་གསལ་བར་སྟོན། །ཞེས་ཚིགས་བཅད་བཞི་བྱུང་། ཐུབ་པའི་དབང་པོས་ཆོས་ལོངས་ཀྱི་སྐུ་དེའི་རྒྱུ་མཐུན་པ་སྟེ་འབྲས་བུའི་གཟུགས་སྐུ་གཅིག་ལ། འཁོར་བ་ཐོག་མ་མེད་པ་ནས་ཀྱི་རང་གི་སྐྱེ་བའི་གནས་སྐབས་ད་ལྟ་འགགས་ཟིན་པ་སྔོན་གྱི་བྱུང་བའི་མཐའ་མ་ལུས་པ་བསྟན་པའི་ཕྱིར། གསལ་བ་དང་མ་འཆོལ་བ་སྟེ་ཕན་ཚུན་མ་འདྲེས་པར་སྔར་གྱི་བྱུང་ཚུལ་མ་ལུས་པས་བཀྲ་བ་མཐའ་དགམེ་ལོང་ཤིན་ཏུ་དག་པ་ལ་གཟུགས་བརྙན་ལྟར་དུས་གཅིག་ཁོ་ནར་ལྷུན་གྱིས་གྲུབ་པར་སྟོན་པར་མཛད་དོ། །བཅོམ་ལྡན་འདས་ཀྱིས་སྔོན་སྦྱིན་པའི་ཕར་ཕྱིན་ལ་སྤྱོད་པ་ན། སངས་རྒྱས་གང་ལ་བསྙེན་བཀུར་གང་མཛད་པ་དང་། སངས་རྒྱས་ཀྱི་ཞིང་ཇི་ལྟ་བ་ཞིག་ན་ཐུབ་པའི་དབང་པོ་བལྟམས་པ་སོགས་སྟོན་པར་མཛད་པ་དང་། སངས་རྒྱས་དེ་དག་གི་སྐུ་དང་སྤྱོད་པའི་མཐུ་དང་སྟོབས་ཕུལ་དུ་བྱུང་བ་ཇི་འདྲ་བ་དང་། ཉན་ཐོས་ཀྱི་དགེ་འདུན་འདུས་པ་ཇི་སྙེད་པ་དང་། ཆོས་ལ་ནན་ཏན་གང་བྱས་པས་དགེ་འདུན་དེར་གྱུར་པ་ཇི་ལྟ་བ་སྟེ་ཇི་འདྲ་བ་དང་། ཞིང་དེར་བྱང་ཆུབ་སེམས་དཔའ་རྣམས་གཟུགས་མཚན་དཔེས་སྤྲས་པ་དང་། ཆོས་གོས་ལ་སོགས་པ་ཉེར་སྤྱོད་དང་ལྡན་པ་ཇི་ལྟ་བ་དང་། ཐེག་པ་གཅིག་དང་གསུམ་ལས་བརྩམས་ནས་ཆོས་ཇི་ལྟ་བ་བསྟན་པ་དང་། ཞིང་དེར་བདག་ཉིད་བྲམ་ཟེ་ལ་སོགས་པའི་རིགས་སུ་སྐྱེས་པ་བློ་ལྡན་ཁྱིམ་པ་དང་རབ་བྱུང་དུ་གྱུར་པ་ཇི་ལྟ་བ་དང་། ཆོས་ཐོས་ནས་བསླབ་པའི་གཞི་མ་རྫོགས་པ་དང་རྫོགས་པའི་བསླབ་པ་ཁས་བླངས་ཏེ་བྱང་སེམས་ཀྱི་སྤྱོད་པ་གང་ལ་སྤྱད་པ་དང་། སངས་རྒྱས་ལ་སོགས་པ་ལ་བཟའ་བ་ལ་སོགས་པའི་སྦྱིན་པ་གང་དུས་ཇི་ཙམ་ཞིག་ཏུ་ཚད་ཇི་ཙམ་ཞིག་ཕུལ་བ་དེ་ནི་མ་ལུས་པར་སྐུ་གཅིག་ལ་སྟོན་པར་མཛད་དོ། །དེ་བཞིན་དུ་ཚུལ་ཁྲིམས་དང་བཟོད་པ་དང་། བརྩོན་འགྲུས་དང་བསམ་གཏན་གྱི་ཏིང་ངེ་འཛིན་དང་། ཤེས་རབ་ཀྱི་ཕར་ཕྱིན་ལ་སྔོན་སྤྱོད་པའི་ཚེའི་སྔར་གྱི་གནས་སྐབས་གང་མ་ཚང་བ་མེད་པ་དེ་དག་སྐུ་གཅིག་ལ་སྟོན་པར་མཛད་དོ། །ཞེས་གོང་དུ་སྦྱིན་པ་ལ་བཤད་པ་དང་སྦྱར་བར་བྱའོ། །སྐུ་གཅིག་ལ་ཅིག་ཅར་དུ་གནས་སྐབས་ཐམས་ཅད་སྟོན་པ་ལྟ་ཞོག་གི །འོན་ཀྱང་སྔོན་གྱི་ཉིད་ཀྱི་སྤྱོད་པ་ཀུན་སྐུའི་བ་སྤུའི་ཁུང་བུ་ལ་ཡང་སྟོན་པར་མཛད་དོ། །གཉིས་པ་ནི་སངས་རྒྱས་གང་དག་འདས་དང་འབྱུང་འགྱུར་གང་། །ཞེས་པ་ནས། ཐམས་ཅད་བ་སྤུའི་ཁུང་བུར་གཅིག་ཚེ་སྟོན། །ཞེས་ཚིགས་བཅད་གསུམ་བྱུང་། སངས་རྒྱས་གང་དག་སྔར་འདས་པ་དང་། མ་འོངས་པ་ན་འབྱུང་བར་འགྱུར་བ་གང་དང་། གང་དག་ད་ལྟར་ནམ་མཁའི་མཐར་ཐུག་པར་གསུང་གི་གདངས་མཐོན་པོས་ཆོས་སྟོན་པས། སྡུག་བསྔལ་གྱིས་བཟུང་སྟེ་གཟིར་བའི་འགྲོ་བ་རྣམས་དབུགས་འབྱིན་ཞིང་འཇིག་རྟེན་ན་བཞུགས་པ་དང་། དང་པོའི་ཐུགས་བསྐྱེད་པ་བཟུང་བ་ནས་བྱང་ཆུབ་ཀྱིསྙིང་པོའི་བར་དུས་གསུམ་གྱི་རྒྱལ་བ་དེ་དག་གི་སྤྱོད་པ་ཀུན། བདག་གི་སྤྱོད་པ་ཀུན་སྟོན་པ་དེ་བཞིན་དུ་བ་སྤུའི་ཁུང་བུ་གཅིག་ཏུ་དུས་གཅིག་ལ་ནི་གསལ་བར་སྟོན་པར་ནུས་ཏེ། མིག་འཁྲུལ་མཁན་ཐ་མལ་བས་སྔགས་དང་རྫས་ཀྱི་མཐུ་ཙམ་གྱིས་ཀྱང་རང་གི་ལུས་ལ་སྣོད་བཅུད་ཀྱི་རྣམ་པ་སྣ་ཚོགས་སྟོན་པར་ནུས་ན། སངས་རྒྱས་བྱང་སེམས་དངོས་པོ་རྣམས་ཀྱི་རང་བཞིན་མིག་འཁྲུལ་གྱི་རང་བཞིན་བདེན་བརྫུན་ཁྱད་པར་མེད་པར་མཁྱེན་ནས་དེ་བསྐལ་པ་དུ་མར་གོམས་པར་མཛད་པ་རྣམས་ཀྱིས་རྣམ་འཕྲུལ་དེ་རྣམས་མཛད་མི་ནུས་པ་མི་རིགས་པའི་ཕྱིར་རོ། ། དེ་བཞིན་དུ་དུས་གསུམ་གྱི་བྱང་ཆུབ་སེམས་དཔའ་དང་། རང་རྒྱལ་འཕགས་པ་དང་ཉན་ཐོས་མ་ལུས་པའི་སྤྱོད་པ་དང་། དེ་རྣམས་ཀྱི་ལྷག་མ་སོ་སོའི་སྐྱེ་བོའི་གནས་སྐབས་ཀྱི་སྤྱོད་པ་ཐམས་ཅད་ནི་བ་སྦུའི་ཁུང་བུ་གཅིག་ཏུ་དུས་གཅིག་གི་ཚེ་སྟོན་པར་ནུས་སོ། །གསུམ་པ་ནི། དག་པ་འདི་ནི་བཞེད་པ་འཇུག་པ་ཡིས། །ཞེས་པ་ནས། མ་ལུས་རྡུལ་གང་དེ་ཉིད་ལ་གྲངས་མེད། །ཅེས་ཚིགས་བཅད་གཉིས་བྱུང་། དྲི་མ་མ་ལུས་པས་དག་པའི་སངས་རྒྱས་ཀྱི་མཛད་པ་འདི་ནི་བཞེད་པ་ཙམ་གྱི་འཇུག་པ་ཡིས་ཏེ་དེའི་སྒོ་ནས། ནམ་མཁའི་མཐས་གཏུགས་པའི་འཇིག་རྟེན་རྣམས་རྡུལ་ཕྲ་རབ་གཅིག་གི་ཡུལ་གྱི་ཁྱོན་ལ་སྟོན་པར་ནུས་ལ། འཇིག་རྟེན་མཐའ་ཡས་པ་སྟེ་མ་ལུས་པའི་རྟེན་གྱི་ཁྱོན་རྡུལ་ཕྲ་རབ་གཅིག་གིས་ཁྱབ་པ་ཡང་སྟོན་པར་མཛད་པ་ན། རྡུལ་གཅིག་པོ་དེ་རགས་པ་ཆེ་བར་ཡང་མི་འགྱུར་ལ་འཇིག་རྟེན་ཕྲ་བ་སྟེ་ཆུང་བར་ཡང་མི་འགྱུར་རོ། །དེ་བཞིན་དུ་རྣམ་པར་རྟོག་པ་མི་མངའ་བ་ཁྱོད་ཀྱིས་སྲིད་མཐའི་བར་དུ་སྐད་ཅིག་དེ་རེ་རེ་ལ་སྤྱོད་པ་སྣ་ཚོགས་པ་ཇི་སྙེད་སྟོན་པ་དེ་སྙེད་ཀྱི་གྲངས་ནི། འཛམ་བུ་གླིང་མ་ལུས་པ་ན་རྡུལ་ཕྲ་རབ་ཀྱི་གྲངས་གང་ཇི་སྙེད་ཡོད་པ་དེ་ཉིད་ཀྱི་གྲངས་ལ་མེད་དོ། །སྔ་མ་ནི་ཡུལ་གྱི་དབང་དུ་བྱས་ལ་འདི་ནི་དུས་ཀྱི་དབང་དུ་བྱས་པར་གསུངས་སོ། ། གཉིས་པ་ལ་བཞི། སྟོབས་བཅུ་མདོར་བསྟན་པ། དེ་རྣམས་རྒྱས་པར་བཤད་པ། ཡོན་ཏན་ཀུན་བརྗོད་མི་ནུས་པའི་ཚུལ། ཡོན་ཏན་གཉིས་ཤེས་པའི་ཕན་ཡོན་བསྟན་པའོ།། དང་པོ་ནི། གནས་དང་གནས་མིན་མཁྱེན་སྟོབས་དང་། །ཞེས་པ་ནས། སྟོབས་ནི་བཅུ་པོ་འདི་དག་གོ །ཞེས་ཚིགས་བཅད་གསུམ་བྱུང་། ཐུབ་པའི་སྟོབས་ལ་ནི། གནས་དང་གནས་མིན་མཁྱེན་པའི་སྟོབས་དང་། དེ་བཞིན་དུ་ལས་ཀྱི་རྣམ་པར་སྨིན་པ་བློ་སྟེ་མཁྱེན་པའི་སྟོབས་དང་། མོས་པ་སྣ་ཚོགས་པ་ཐུགས་སུ་ཆུད་པའི་སྟོབས་དང་། ཁམས་སྣ་ཚོགས་པ་མཁྱེན་པའི་སྟོབས་དང་། དེ་བཞིན་དུ་དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་དང་། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་དང་། བསམ་གཏན་དང་རྣམ་ཐར་དང་ཏིང་ངེ་འཛིན་དང་སྙོམས་པར་འཇུག་པ་ལ་སོགས་བློ་སྟེ་མཁྱེན་པའི་སྟོབས་དང་། སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་དང་། དེ་བཞིན་དུ་འཆི་འཕོ་བ་དང་སྐྱེ་བ་དང་གནས་པ་བློ་སྟེ་མཁྱེན་པའི་སྟོབས་དང་། ཟག་པ་རྣམས་ཟད་པ་མཁྱེན་པའི་སྟོབས་ཏེ། སྟོབས་ནི་བཅུ་པོ་འདི་དག་ཏུ་ཡོད་དོ། ། གཉིས་པ་ལ་གཉིས། གནས་དང་གནས་མིན་མཁྱེན་པ་སོགསཀྱི་སྟོབས་ལྔ་བཤད་པ་དང་། ཐམས་ཅད་དུ་འགྲོ་བའི་ལམ་མཁྱེན་པ་སོགས་ཀྱི་སྟོབས་ལྔ་བཤད་པའོ། །དང་པོ་ནི། རྒྱུ་གང་ཞིག་ལས་གང་ཞིག་ངེས་པར་སྐྱེ་འགྱུར་བ། །ཞེས་པ་ནས། རྣམ་པ་ཐམས་ཅད་མཁྱེན་པ་ཆགས་མེད་སྟོབས་སུ་གསུངས། །ཞེས་ཚིགས་བཅད་ལྔ་བྱུང། རྒྱུ་གང་ཞིག་ལས་འབྲས་བུ་གང་ཞིག་ངེས་པར་སྐྱེ་བར་འགྱུར་བའི་རྒྱུ་དེ་ནི་འབྲས་བུ་དེ་ནི་གནས་སུ་དེ་ལྟར་མཁྱེན་པའི་སངས་རྒྱས་རྣམས་ཀྱིས་གསུངས་ཏེ། དཔེར་ན་མི་དགེ་བ་ལས་རྣམ་སྨིན་ཡིད་དུ་མི་འོང་བ་འབྱུང་བ་ལྟ་བུའོ། །དེ་ལྟར་བཤད་པ་ལས་བཟློག་པ་ནི་གནས་མིན་པ་ཞེས་བྱ་སྟེ། དཔེར་ན་དགེ་བ་ལས་རྣམ་སྨིན་ཡིད་དུ་མི་འོང་བ་འབྱུང་བ་གནས་མ་ཡིན་ཞིང་། གོ་སྐབས་མེད་པ་ལྟ་བུའོ། །དེ་འདྲ་བའི་གནས་དང་གནས་མ་ཡིན་པའི་ཤེས་བྱ་མཐའ་ཡས་པ་མཁྱེན་པ་ལ་ཐོགས་པ་སྤངས་པ་སྟེ་མེད་པ་དེ་ནི་གནས་དང་གནས་མ་ཡིན་པ་མཁྱེན་པའི་སྟོབས་སུ་བཤད་དོ། །འདོད་པ་སྟེ་དགེ་བ་དང་མི་འདོད་པ་སྟེ་ལས་མི་དགེ་བ་སྟེ་མ་འདྲེས་པ་གཉིས་དང་དེ་གཉིས་ལས་བཟློག་པ་སྟེ་འདྲེས་མ་དང་། ཟག་བཅས་ཀྱི་ལས་ངན་པ་ཟད་པར་བྱེད་པའི་ཟག་མེད་ཀྱི་དངོས་པོའི་ལས་དང་། ལས་དེའི་རྣམ་སྨིན་ཤིན་ཏུ་མི་འདྲ་བ་སྣ་ཚོགས་པ་ལའང་མཁྱེན་པ་ནུས་མཐུ་ཐོགས་པ་མེད་པར་སོ་སོར་འཇུག་པར་འགྱུར་བ། དུས་གསུམ་གྱིས་བསྡུས་པའི་ལས་དང་དེའི་འབྲས་བུའི་ཤེས་བྱ་ཀུན་ལ་ཁྱབ་པར་མཛད་པ་དེ་ནི་ལས་ཀྱི་འབྲས་བུ་མཁྱེན་པའི་སྟོབས་སུ་འདོད་དོ། ། འདོད་ཆགས་དེས་མཚོན་ནས་ཞེ་སྡང་ལ་སོགས་པའི་ཉོན་མོངས་དང་། སོགས་ཀྱིས་བསྡུས་པ་དད་པ་ལ་སོགས་པ་རྣམས་ཀྱི་འབྱུང་བ་སྟེ་ས་བོན་གྱི་སྟོབས་ཀྱིས་བསྐྱེད་པའི་འདོད་པ་ནི་ཤིན་ཏུ་མི་འདྲ་བ་སྣ་ཚོགས་པ་དམན་པ་དང་། འབྲིང་དང་གང་ཡང་ཁྱད་པར་དུ་འཕགས་པའི་འདོད་པ་དང་། མོས་པ་དེ་ལས་གཞན་པའི་ཆོས་ཀུན་ཏུ་སྤྱོད་པ་རྣམས་ཀྱིས་སྔར་བཤད་པའི་མོས་པའི་ས་བོན་གཡོགས་པ་སྟེ་བསྒྲིགས་པའི་མོས་པ་ལའང་། མཁྱེན་པ་དུས་གསུམ་དུ་འགྲོ་བ་སྟེ་འཇུག་པས་མོས་པའི་ཤེས་བྱ་མ་ལུས་པ་ཁྱབ་པ་ནི་མོས་པ་སྣ་ཚོགས་པ་མཁྱེན་པའི་སྟོབས་ཞེས་བྱའོ། ། སངས་རྒྱས་ཁམས་མཐའ་དག་གི་རྣམ་པར་དབྱེ་བ་ལ་མཁས་པ་རྣམས་ཀྱིས་མིག་དང་སོགས་ཀྱིས་བསྡུས་པ་ལྷག་མ་བཅུ་བདུན་དང་། དེ་དག་རྣམས་ཀྱི་རང་བཞིན་ནང་སྟོང་པ་ཉིད་ལ་སོགས་པ་གང་ཡིན་པ་དེ་ཁམས་སུ་གསུངས་པའི་ཁམས་ཀྱི་རབ་དབྱེ་རྣམ་པ་ཀུན་གྱི་ཁྱད་པར་རྣམས་ལ། རྫོགས་པའི་སངས་རྒྱས་རྣམས་ཀྱི་མཁྱེན་པ་མཐའ་ཡས་པ་འཇུག་པ་ནི་ཁམས་སྣ་ཚོགས་པ་མཁྱེན་པའི་སྟོབས་སུ་འདོད་དོ། །ཡང་དག་པ་མིན་པ་ལྷག་པར་སྒྲོ་འདོགས་པའི་ཀུན་ཏུ་རྟོག་པ་ནི་ཆགས་སོགས་སྐྱེད་པ་ལ་དབང་པས་ན་དབང་པོའོ།། སོགས་ཀྱིས་བསྡུས་པ་དད་པའི་དབང་པོ་སོགས་ཆེས་རྣོ་བ་ཉིད་ནི་མཆོག་ཏུ་བཞེད་ལ། དབང་པོ་འབྲིང་གི་གནས་སྐབས་དང་། དབང་པོ་རྟུལ་བ་ཉིད་ཆུང་བའི་གནས་སྐབས་ནི་མིན་པར་བཤད་པ་དང་། མིག་ལ་སོགས་པའི་དབང་པོ་ཉེར་གཉིས་དང་། དབང་པོ་རྣམས་ཀྱི་ཕན་ཚུན་འབྲས་བུ་ཆུབ་པ་སྟེ་སྒྲུབ་ནུས་པའི་རང་གི་ངོ་བོ་རེ་རེ་ལ་རྣམ་པ་ཐམས་ཅད་མཁྱེན་པའི་ཆགས་པ་སྟེ་ཐོགས་པ་མེད་པ་དེ་ནི་དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་སུ་གསུངས་སོ། ། གཉིས་པ་ནི། ལམ་འགའ་རྒྱལ་བ་ཉིད་དང་འགའ་ཞིག་རང་རྒྱལ་ཀྱི།། ཞེས་པ་ནས། དེ་ལ་མཁྱེན་པ་ཆགས་མེད་མཐའ་ཡས་སྟོབས་སུ་འདོད། །ཅེས་ཚིགས་བཅད་ལྔ་བྱུང་། ལམ་འགའ་ཞིག་རྒྱལ་བ་ཉིད་དུ་འགྲོ་བ་དང་། ལམ་འགའ་ཞིག་རང་རྒྱལ་གྱི་བྱང་ཆུབ་དང་། འགའ་ཞིག་ཉན་ཐོས་ཀྱི་བྱང་ཆུབ་ཏུ་འགྲོ་བ་དང་། ཡི་དྭགས་དང་དུད་འགྲོ་དང་ལྷ་དང་མི་དང་དམྱལ་བ་རྣམས་སུ་འགྲོ་བ་དང་། སོགས་ཀྱིས་ནི་ཡང་དག་པ་དང་ལོག་པར་ངེས་པའི་ལམ་ལ་སོགས་པ་རྣམ་པ་སྣ་ཚོགས་པ་སྟོན་ཏེ། དེ་རྣམས་ལ་མཁྱེན་པ་ཆགས་ཐོགས་མེད་པ་ནི་མཐའ་ཡས་པ་སྟེ་ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་སུ་འདོད་དོ། །འཇིག་རྟེན་མཐའ་ཡས་པ་ན་ཡོད་པའི་རྣལ་འབྱོར་པའི་བྱེ་བྲག་སྟེ་ཁྱད་པར་གྱིས་རབ་ཏུ་དབྱེ་བ་ཐ་དད་པ་མཐའ་ཡས་པ་བསམ་གཏན་བཞི་དང་། རྣམ་པར་ཐར་པ་བརྒྱད་དང་། གང་ཞིག་གནས་གང་དག་སྟེ་ཏིང་ངེ་འཛིན་དང་། སྙོམས་འཇུག་གི་ཁྱད་པར་གང་དག་གཅིག་དང་བརྒྱད་དུ་གྱུར་པ་སྟེ་མཐར་གནས་སྙོམས་འཇུག་དགུ་དང་། ཀུན་བྱང་དེ་དག་ལ་མཁྱེན་པ་ཐོགས་པ་མེད་པ་འདི་ནི་ཀུན་ནས་ཉོན་མོངས་པ་དང་། རྣམ་པར་བྱང་བ་མཁྱེན་པའི་སྟོབས་སུ་བཤད་དོ། ། ཇི་སྲིད་གཏི་མུག་དེ་སྲིད་པ་སྟེ་གཅིག་ནས་གཅིག་ཏུ་བརྒྱུད་པ་ཐོག་མ་མེད་པའི་སྲིད་པར་གནས་པ་ན། འདས་པའི་དུས་སུ་བདག་དང་སེེམས་ཅན་གཞན་རེ་རེའི་སྲིད་པའི་སེམས་ཅན་ཇི་སྙེད་པ་དེ་སྙེད་ཀྱི་སེམས་ཅན་མཐའ་ཡས་པ་གཞི་སྟེ་རྒྱུ་དང་བཅས་དང་། རྣམ་པ་དང་བཅས་དང་། ཡུལ་ཕྱོགས་དང་བཅས་པ་སྟེ་དྲན་པའི་ཡུལ་དེ་རྣམས་ལ་བློ་ཐོགས་པ་མེད་པ་གང་དང་གང་ཡིན་དེ་ནི། སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་སུ་བཤད་དོ། སེམས་ཅན་རྣམས་ཀྱི་སེམས་ཅན་རེ་རེའི་འཆི་འཕོ་བ་དང་ཕུང་པོ་ཉིང་མཚམས་སྦྱོར་བའི་སྐྱེ་བ་གང་ནམ་མཁའི་མཐར་ཐུག་པའི་འཇིག་རྟེན་ལ་གནས་པ་སྣ་ཚོགས་པའི་ལས་ཀྱི་བཟོ་བོས་བཀྲ་བར་བྱས་པ་མང་པོ་དེ་ལ་དུས་དེར་མཁྱེན་པ་རྣམ་པ་ཀུན་ཡོངས་སུ་དག་པས་མ་ཆགས་པ་སྟེ་མ་ཐོགས་པར་འཇུག་པ་ཡིས། ཡུལ་མཐའ་ཡས་པ་མཁྱེན་པ་འཆི་འཕོ་བ་དང་སྐྱེ་བ་མཁྱེན་པའི་སྟོབས་སུ་འདོད་དོ། ། རྣམ་པ་ཀུན་མཁྱེན་པའི་རྒྱལ་བ་རྣམས་ཀྱི་སྟོབས་ཀྱིས་མྱུར་དུ་ཆགས་སོགས་ཉོན་མོངས་པ་དག་བག་ཆགས་དང་བཅས་པ་ཐམས་ཅད་འཇིག་པ་སྟེ་བཅོམ་པར་འགྱུར་བ་དང་། སློབ་མ་ཉན་ཐོས་དང་ལ་སོགས་པས་བསྡུས་པ་རང་རྒྱལ་བ་རྣམས་ཀྱིས་ཉོན་མོངས་པ་རྣམས་བློ་སྟེ་ཟག་མེད་ཤེས་རབ་ཀྱིས་འགོག་པ་སྟེ་སྤངས་པ་གང་ཡིན་པ་དེ་ལ་མཁྱེན་པ་ཆགས་པ་སྟེ་ཐོགས་པ་མེད་པ་ནི། མཐའ་ཡས་པ་ཟག་པ་མཁྱེན་པའི་སྟོབས་སུ་འདོད་དོ། ། གསུམ་པ་ནི། ནམ་མཁའ་མེད་པས་འདབ་ཆགས་ལྡོག་པར་མི་འགྱུར་གྱི། །ཞེས་པ་ནས། བཤད་ཕྱིར་དོགས་སྤང་ཅུང་ཟད་ཙམ་ཞིག་སྨྲས། །ཞེས་ཚིགས་བཅད་གཉིས་བྱུང་། ནམ་མཁའ་མེད་པ་སྟེ་ཟད་པས་འདབ་ཆགས་ཀྱི་དབང་པོ་དེ་ལྡོག་པར་མི་འགྱུར་གྱི། འདིར་ནི་འཕུར་འཕུར་བས་ནམ་ཞིག་ན་རང་གི་མཐུ་སྟོབས་ཟད་པས་ལྡོག་པར་འགྱུར་བ་དེ་བཞིན་དུ། སློབ་མ་ཉན་ཐོས་དང་དེ་དང་བཅས་པའི་རང་སངས་རྒྱས་དང་། སངས་རྒྱས་ཀྱི་སྲས་པོ་ས་ཆེན་པོ་ལ་བཞུགས་པ་རྣམས་ཀྱིས་ཀྱང་སངས་རྒྱས་ཀྱི་ཡོན་ཏན་ནམ་མཁའ་ལྟར་མཐའ་ཡས་པ་མ་བརྗོད་པར་ལྡོག་པར་འགྱུར་བ་ནི། ཡོན་ཏན་རྫོགས་པས་མ་ཡིན་གྱི་རང་གི་བློའི་སྟོབས་ཉམས་པས་ཡིན་ནོ།། དེའི་ཕྱིར་འགྲེལ་པ་མཛད་པ་བདག་འདྲ་བས་སངས་རྒྱས་ཁྱོད་ཀྱི་ཡོད་ཏན་འདི་དག་ནི་ཅི་ཤེས་པ་དང་བརྗོད་པར་ནུས་པར་འགྱུར་རམ་སྟེ་མི་ནུས་སོ། །དེ་ལྟར་བདག་རང་སྟོབས་ཀྱིས་ཤེས་པར་མི་ནུས་པ་འོན་ཀྱང་། ཡོན་ཏན་དེ་དག་འཕགས་པ་ཀླུ་སྒྲུབ་ཀྱིས་བཤད་པའི་ཕྱིར་དེ་ལ་བརྟེན་ནས་བདག་གིས་དོགས་པ་སྤངས་པ་སྟེ་ཚམ་ཚོམ་མེད་པར་ཡོན་ཏན་ཅུང་ཟད་ཙམ་ཞིག་སྨྲས་སོ། ། བཞི་པ་ནི། ཟབ་མོ་སྟོང་པ་ཉིད་ཡིན་ཏེ། །ཞེས་པ་ནས། ཡོན་ཏན་འདི་དག་འཐོབ་པར་འགྱུར། །ཞེས་ཚིགས་བཅད་གཅིག་བྱུང་། མདོར་བསྡུས་ན་བསྟན་བཅོས་དེ་ལས་སངས་རྒྱས་ཀྱི་ཡོན་ཏན་ཟབ་པ་དང་རྒྱ་ཆེ་བ་གཉིས་བསྟན་པའི་ཟབ་མོ་ནི་སྟོང་པ་ཉིད་ཆོས་སྐུ་དང་གཞི་དང་ལམ་གྱི་སྟོང་པ་ཉིད་དོ། །དེ་ལས་གཞན་པས་བཅུ་གཅིག་གི་ཡོན་ཏན་དང་སྟོབས་ལ་སོགས་པ་སྔར་བཤད་པ་རྣམས་ནི་རྒྱ་ཆེ་བའི་ཡོན་ཏན་ནོ། །དེ་འདྲ་བའི་ཟབ་པ་དང་རྒྱ་ཆེ་བའི་ཡོན་ཏན་གྱི་ཚུལ་ལེགས་པར་ཤེས་པས་ནི། དོན་དེ་གཉིས་ཤེས་ནས་བསྒོམས་པས་སངས་རྒྱས་ཀྱི་ཡོན་ཏན་གཉིས་པོ་འདི་དག་འཐོབ་པར་འགྱུར་རོ། ། གསུམ་པ་ནི། སླར་ཡང་མི་གཡོའི་སྐུ་མངའ་ཁྱོད་ཀྱི་སྲིད་གསུམ་བྱོན་ནས་སྤྲུལ་རྣམས་ཀྱིས། །ཞེས་པ་ནས། མང་པོས་བཅིངས་པ་མ་ལུས་ཐུགས་རྗེས་མྱ་ངན་འདས་པར་བཀྲི་བར་མཛད། །ཅེས་ཚིགས་བཅད་གཅིག་བྱུང་། ཆོས་ཀྱི་སྐུ་བརྙེས་སུ་ཟིན་ཀྱང་སླར་ཡང་དེ་ཁོ་ན་ཉིད་ལ་མཉམ་པར་བཞག་པ་ལས་མི་གཡོ་བའི་སྐུ་མངའ་བ་ཁྱོད་ཀྱིས་ས་འོག་ས་སྟེང་ས་བླའི་སྲིད་པ་གསུམ་དུ་བྱོན་ནས། སྤྲུལ་པའི་སྐུ་རྣམས་ཀྱིས་དགའ་ལྡན་ནས་མི་ཡུལ་དུ་གཤེགས་པ་དང་བལྟམས་པ་ལ་སོགས་པས་ཡབ་ཡུམ་སྲས་དང་འབྲེལ་བར་སྟོན་ཞིང་། བྱང་ཆུབ་པ་ཞི་བ་མྱང་འདས་ཀྱི་གྲོང་ཁྱེར་དུ་འཇུག་པའི་ཆོས་ཀྱི་འཁོར་ལོའང་དབང་པོ་དང་འཚམ་པར་སྟོན་པར་མཛད་དོ། །དེ་ལྟར་ཁྱོད་ཀྱིས་འཇིག་རྟེན་ཏེ་སེམས་ཅན་གྱི་ཁམས་སྤྱོད་པ་སྣ་ཚོགས་པ་ཅན་རེ་བ་སྟེ་སྲེད་པའི་ཞགས་པ་མང་པོས་བཅིངས་པ་མ་ལུས་པ་ཐུགས་རྗེ་ཆེན་པོས་མྱ་ངན་ལས་འདས་པར་བཀྲི་བ་སྟེ་འགོད་པར་མཛད་དོ། །འགྲེལ་བཤད་ཀྱི་འགྱུར་ལས་གཡོ་བག་ཞེས་པ་ལ་སྣ་ཚོགས་ཞེས་འབྱུང་བ་ནི་འགྲེལ་བ་དང་མཐུན་པར་གསུངས་སོ། ། བཞི་པ་ནི། གང་ཕྱིར་འདི་ན་དེ་ཉིད་ཤེས་ལས་དྲི་མ་མཐའ་དག་སེལ་བ་ནི། །ཞེས་པ་ནས། སྦྱར་བར་མཛད་ཅིང་རྣམ་པར་དབེན་ལའང་བློ་སྦྱངས་རྣམས་ལ་ལོགས་སུ་གསུངས། །ཞེས་ཚིགས་བཅད་གསུམ་བྱུང་། མཐར་ཐུག་ཐེག་པ་གསུམ་དུ་བསྟན་པ་དགོངས་པ་ཅན་དུ་བཤད་པ། གང་གི་ཕྱིར་འདི་ན་ཆོས་རྣམས་ཀྱི་དེ་ཁོ་ན་ཉིད་ཤེས་པ་ལས་གཞན་སྒྲིབ་གཉིས་ཀྱི་དྲི་མ་མཐའ་དག་སེལ་བ་ནི་ལྷུར་བྱེད་པ་སྟེ་གཙོ་བོར་གྱུར་པ་མེད་ལ། ཆོས་རྣམས་ཀྱི་དེ་ཁོ་ན་ཉིད་ཀྱང་མི་འདྲ་བའི་རྣམ་འགྱུར་གྱི་དབྱེ་བ་སྟེན་པའང་མིན་ཞིང་སྟེ་མིན་པས། དེ་ཁོ་ན་ཉིད་ཀྱི་ཡུལ་ཅན་གྱི་བློ་གྲོས་ཏེ་ཡེ་ཤེས་འདི་ཡང་ཡུལ་འཇལ་བའི་རྣམ་པ་ཐ་དད་པ་མི་འདྲ་བར་འགྱུར་བ་ཡང་མ་ཡིན་པ་དེའི་ཕྱིར་ན། ཐུབ་པ་ཁྱོད་ཀྱིས་གདུལ་བྱའི་འགྲོ་བ་ལ་ཐེག་པ་གཞན་གང་དང་ཡང་མི་མཉམ་པ་དབྱེར་མེད་པའི་ཐེག་པ་གཅིག་བསྟན་ཏོ། ། འོ་ན་མཐར་ཐུག་གི་ཐེག་པ་གཅིག་ཁོ་ན་ཡིན་ན་ཉན་རང་གི་ཐེག་པ་ཅིའི་ཕྱིར་བསྟན་པ་ཡིན་ཞེ་ན། གང་གི་ཕྱིར་འགྲོ་བ་རྣམས་ལ་ཉེས་པ་སྟེ་ཉོན་མོངས་ཤས་ཆེན་པོ་སྐྱེད་པར་བྱེད་པའི་རྒྱུར་གྱུར་པ་ལུས་སེམས་ལས་སུ་མི་རུང་བར་བྱེད་པའི་སེམས་ཅན་དང་སྐལ་བ་དང་ཉོན་མོངས་དང་ལྟ་བ་དང་ཚེའི་སྙིགས་མ་ལྔ་པོ་དག་ཡོད་པར་གྱུར་པ་དེ་དག་གིས། ལྷག་པར་མོས་པ་འཇོམས་པས་སངས་རྒྱས་ཀྱི་ཡེ་ཤེས་ལ་དོན་གཉེར་བྱེད་པ་འགོག་པར་བྱེད་པ་དེའི་ཕྱིར། འཇིག་རྟེན་ཏེ་གདུལ་བྱ་སངས་རྒྱས་ཀྱི་སྤྱོད་ཡུལ་ཟབ་པ་ལ་འཇུག་པར་མི་འགྱུར་ཞིང་། གང་གི་ཕྱིར་བདེ་གཤེགས་ཁྱོད་ལ་གདུལ་བྱ་འདུལ་བའི་ཐབས་ལ་མཁས་པའི་མཁྱེན་རབ་དང་། དེ་དག་གི་དོན་ལ་བསྙེལ་བ་མི་མངའ་བའི་ཐུགས་རྗེའི་ཐབས་ལྷན་ཅིག་པ་མངའ་བ་དང་། གང་གི་ཕྱིར་སྔོན་བྱང་སེམས་ཀྱི་དུས་སུ་བདག་གིས་སེམས་ཅན་ཐམས་ཅད་དགྲོལ་བར་བྱའོ་ཞེས་ཁྱོད་ཀྱིས་ཞལ་གྱིས་བཞེས་པ་དེ་ཉིད་ཐབས་ཀྱི་རྣམ་པ་གཞན་གྱིས་བསྒྲུབ་དགོས་སོ། །དེའི་ཕྱིར་པད་དཀར་ལས་གསུངས་པ་ལྟར་དེད་དཔོན་མཁས་པས་རྒྱ་མཚོར་གནས་པའི་རིན་པོ་ཆེའི་གླིང་དུ་ཆས་པའི་ཚེ། སྐྱེ་བོའི་ཚོགས་ཀྱིས་ཡུན་རིང་པོར་བགྲོད་པའི་ངལ་བ་ཉེ་བར་སེལ་བའི་ཕྱིར་དུ་རིན་པོ་ཆེའི་གླིང་དུ་མ་སླེབ་པའི་བར་དུ་གྲོང་ཁྱེར་ཡིད་དུ་འོང་བ་རྣམ་པར་བཀོད་པ་སྟེ་སྤྲུལ་པ་ལྟར་དུ། བཅོམ་ལྡན་འདས་ཁྱོད་ཀྱིས་ཀྱང་ཐེག་པ་ཆེན་པོའི་ཚུ་རོལ་ཏུ་ཐེག་ཆེན་དེ་ཐོབ་པའི་ཐབས་སུ་གྱུར་པ་འདི་ནི། ཉེ་བར་ཞི་བའི་བདེ་བ་ལ་ཡིད་སྦྱར་བའི་ཕྱིར་དུ། སློབ་མ་ཉན་ཐོས་དང་དེས་མཚོན་པའི་རང་རྒྱལ་ལ་ཉན་རང་གི་ཐེག་པ་གཉིས་གསུངས་ཤིང་། དེ་ནས་འཁོར་བའི་ཉོན་མོངས་ཀྱིས་རྣམ་པར་དབེན་པའི་བློ་སྦྱངས་པ་རྣམས་ལ་ལོགས་སུ་སྟེ་ཕྱི་ནས་ཐེག་པ་ཆེན་པོ་ཁོ་ན་གསུངས་ལ། དེ་རྣམས་ཀྱིས་ཀྱང་སངས་རྒྱས་རྣམས་ལྟར་ཚོགས་རྫོགས་པར་བྱས་ནས་གདོན་མི་ཟ་བར་སངས་རྒྱས་ཐོབ་པར་བྱ་དགོས་སོ། ། ལྔ་པ་ལ་གཉིས། མངོན་པར་བྱང་ཆུབ་པའི་དུས་ཀྱི་དབང་དུ་བྱས་པའི་བཤད་པ་དང་། བཞུགས་པའི་དུས་ཀྱི་དབང་དུ་བྱས་པའི་བཤད་པའོ། །དང་པོ་ནི། བདེ་བར་གཤེགས་པ་མ་ལུས་ཕྱོགས་ཞིང་སངས་རྒྱས་ཡུལ་དག་ན། །ཞེས་པ་ནས། འོན་ཀྱང་ཁྱོད་ཀྱི་གསང་བ་འདི་ནི་བསྙད་བགྱི་མ་ལགས་སོ། །ཞེས་ཚིགས་བཅད་གཅིག་བྱུང་། ཕྱོགས་བཅུའི་ཞིང་མ་ལུས་པ་སངས་རྒྱས་ཀྱི་ཡུལ་དུ་གྱུར་པ་དག་ཇི་སྙེད་པ་ན་རྡུལ་ཕྲ་རབ་གྱི་རྡུལ་གྱི་གྲངས་རྣམས་པ་དོག་པར་གྱུར་པ་ཇི་སྙེད་པ་བདེ་བར་གཤེགས་པ་ཁྱོད་བྱང་ཆུབ་ཀྱི་མཆོག་རབ་དམ་པར་གཤེགས་པའི་བསྐལ་པ་ཡང་དེ་སྙེད་དེ། དེ་ལྟར་ཡིན་པ་འོན་ཀྱང་སྔོན་དགེ་རྩ་མ་བསགས་པ་རྣམས་མོས་པར་དཀའ་བའི་ཕྱིར། ཁྱོད་ཀྱི་གསང་བ་འདི་ནི་བསྙད་པར་བྱ་བ་མ་ལགས་སོ། །དེ་ལ་ལྷག་པར་མོས་པ་རྣམས་ལ་ནི་བསོད་ནམས་གཞལ་དུ་མེད་པ་བསགས་པར་བྱ་བའི་ཕྱིར་འདིར་བཤད་དོ། །འདི་ནི་སངས་རྒྱས་ནས་སླར་ཡང་བྱང་ཆུབ་ཀྱི་སྙིང་པོར་སྤྲུལ་སྐུའི་འཚང་རྒྱ་ཚུལ་སྟོན་པའི་གྲངས་ཚད་སྟོན་པ་ཡིན་པ་དང་། འགྱུར་ཡང་ནག་ཚོས། སངས་རྒྱས་ཡུལ་གྱུར་ཞིང་རྣམས་ཕྱོགས་བཅུ་མ་ལུས་ན། །ཕྲ་རབ་རྡུལ་ནི་ཇི་སྙེད་ཡོད་པ་དེ་སྙེད་དུ། །བདེ་བར་གཤེགས་པ་མཆོག་གྱུར་ཁྱོད་ཀྱི་བྱང་ཆུབ་ཀྱང་། །འབྱུང་འགྱུར་ཞེས་བསྒྱུར་བ་ལྟར་ལེགས་པར་རྣམ་བཤད་ལས་གསུངས་སོ། ། གཉིས་པ་ནི། རྒྱལ་བ་ཇི་སྲིད་འཇིག་རྟེན་མཐའ་དག་མཆོག་ཏུ་རབ་བཞི་བར། །ཞེས་པ་ནས། བཅོམ་ལྡན་ཐུགས་རྗེས་ཁྱོད་ཐུགས་ཞི་ལས་བཟློགས་པས་ཁྱོད་ལ་མྱ་ངན་འདས་མི་མངའ། །ཞེས་ཚིགས་བཅད་གསུམ་བྱུང་། རྒྱལ་བའི་མ་འོངས་པའི་སྐུ་ཚེའི་ཚད་ནི་ཇི་སྲིད་དུ་འཇིག་རྟེན་གདུལ་བྱ་མཐའ་དག་གོ་འཕང་མཆོག་ཏུ་རབ་ཏུ་ཞི་བར་འགྲོ་བ་མིན་པ་སྟེ་སངས་རྒྱས་སུ་མ་གྱུར་པའི་བར་དང་། ཇི་སྲིད་དུ་འདུས་མ་བྱས་ཀྱི་ནམ་མཁའ་རྣམ་པར་འཇིག་པར་འགྱུར་བ་མིན་པ་དེ་སྲིད་དུ་ཡིན་ཏེ། སངས་རྒྱས་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུམ་གྱིས་བསྐྱེད་ནས་བརྩེ་བ་ཆེན་པོའི་མ་མ་ལ་གཏད་པ་ལས་སྔར་བཤད་པའི་ཚུལ་ལུགས་འདི་བྱེད་པས། དེ་འདྲ་བ་ཁྱོད་ལ་ཞི་བ་ཕྱོགས་གཅིག་པར་འགྱུར་བ་ག་ལ་མངའ་སྟེ་མི་མངའ་བའི་ཕྱིར་རོ། ། གང་གི་མཐུས་ཞི་བ་ཕྱོགས་གཅིག་པར་མི་འགྱུར་བའི་སངས་རྒྱས་རྣམས་ཀྱི་ཐུགས་རྗེ་དེ་ཇི་ལྟ་བ་ཞིག་ཅེ་ན། བདེན་འཛིན་གྱི་གཏི་མུག་གི་སྐྱོན་གྱིས་འཇིག་རྟེན་པ་རྣམས་ཁ་ཟས་ཏེ་འདོད་ཡོན་ལྔ་ལ་མངོན་པར་ཞེན་པས་ཟོས་པས་སྡུག་བསྔལ་རྒྱ་ཆེན་པོའི་རྒྱུ་བྱེད་པའི་ཕྱིར་དུག་དང་བཅས་པ་ཟ་བ་པོའི་སྐྱེ་བོ་ཉིད་ཀྱི་ནང་མི་སྟེ་བདག་གི་བར་བྱས་པ་དེ་རྣམས་ལ། ཁྱོད་བརྩེ་བ་སྐྱེ་བ་ཇི་ལྟ་བ་དེ་ལྟར་དུ་དུག་ཟོས་ནས་ཉེན་པའི་བུ་གཅིག་བུ་ལ་མ་ཡི་སྡུག་བསྔལ་གྱི་ཡིད་སྐྱེ་བ་མིན་ཏེ། དེ་བས་ན་མགོན་པོ་སངས་རྒྱས་རྣམས་མཆོག་ཏུ་རབ་ཏུ་ཞི་བ་ཕྱོགས་གཅིག་པར་གཤེགས་པར་འགྱུར་བ་མ་ལགས་སོ། །གང་གི་ཕྱིར་ན་དེ་ཁོ་ན་ཉིད་ཀྱི་དོན་ལ་མི་མཁས་པས་དངོས་པོ་ལ་བདེན་པར་ཞེན་པའི་བློ་ཅན་ལས་འབྲས་ལ་ཡིད་ཆེས་པས་ལྷ་དང་མིར་སྐྱེ་བ་ཡོད་པར་ལྷ་རྣམས་ཀྱིས་ནི་སྐྱེ་བ་དང་འཇིག་པའི་གནས་སྐབས་ཏེ་འཆི་བའི་སྡུག་བསྔལ་དང་། ཡུལ་སྡུག་པ་དང་བྲལ་བ་དང་མི་སྡུག་པ་དང་ཕྲད་པས་བསྐྱེད་པའི་སྡུག་བསྔལ་མྱོང་བར་འགྱུར་ལ། རྒྱུ་འབྲས་ཀྱི་དངོས་པོ་མེད་པར་ཞེན་པའི་བློ་ཅན་ལོག་པར་ལྟ་བ་དང་ལྡན་པས་ནི་སྡིག་ཏོ་ཅན་གྱི་འགྲོ་བ་དམྱལ་བ་ལ་སོགས་པའི་ངན་འགྲོ་དང་། སྔར་བཤད་པའི་སྡུག་བསྔལ་ཡང་འཐོབ་པ་དེའི་ཕྱིར་དང་། འཇིག་རྟེན་གྱི་སྐྱེ་བོ་དེ་རྣམས་ཐུགས་བརྩེ་བ་ཆེན་པོའི་ཡུལ་དུ་རབ་དོང་བ་སྟེ་སོང་བས་ན། ཐུགས་རྗེ་ཆེན་པོས་བཅོམ་ལྡན་འདས་ཁྱོད་ཀྱི་ཐུགས་ཞི་བ་ཕྱོགས་གཅིག་པ་ལ་གཞོལ་བ་ལས་བཟློག་པས་ཁྱོད་ལ་ཞི་བ་ཕྱོགས་གཅིག་པའི་མྱ་ངན་ལས་འདས་པ་མི་མངའ་བར་འཇིག་རྟེན་དུ་བཞུགས་སོ། ། གསུམ་པ་བསྟན་བཅོས་ཇི་ལྟར་བརྩམས་པའི་ཚུལ་ནི། ལུགས་འདི་དགེ་སློང་ཟླ་གྲགས་ཀྱིས། །ཞེས་པ་ནས། གཞུང་ལུགས་རྣམས་ལྟར་གཞན་ལུགས་བཞེད་གཞུང་འདི་ལས་གཞན་ལ་དགའ་བློ་དོར་བར་བྱ།། ཞེས་ཚིགས་བཅད་བཞི་བྱུང་། མགོན་པོ་ཀླུ་སྒྲུབ་ཀྱི་དགོངས་པ་ཕྱིན་ཅི་མ་ལོག་པར་འགྲེལ་པའི་ལུགས་འདི་དགེ་སློང་དཔལ་ལྡན་ཟླ་གྲགས་ཀྱིས་དབུ་མའི་བསྟན་བཅོས་རྩ་བ་ཤེས་རབ་སོགས་ལས་བཏུས་ནས། དེས་དོན་གྱི་མདོ་སྡེ་རྣམས་ཀྱི་ལུང་ཇི་ལྟ་བ་བཞིན་དང་། འཕགས་པ་ཀླུ་སྒྲུབ་ཀྱི་མན་ངག་ཇི་ལྟ་བ་བཞིན་དུ་བརྗོད་པ་ཡིན་ནོ། ཇི་ལྟར་དབུ་མའི་གཞུང་ལུགས་འདི་ལས་མ་གཏོགས་པར་བསྟན་བཅོས་གཞན་ན་སྟོང་པ་ཉིད་ཅེས་བྱ་བའི་ཆོས་འདི་ནི་ཕྱིན་ཅི་མ་ལོག་པར་བརྗོད་པ་མེད་པ་དེ་བཞིན་དུ། ཁོ་བོ་ཅག་གིས་བསྙད་པ་འདིར་འབྱུང་བའི་ལུགས་ཀྱང་བསྟན་བཅོས་གཞན་ན་མེད་དོ་ཞེས་མཁས་པ་རྣམས་ཀྱིས་ངེས་པར་མཛོད་ཅིག། དེའི་ཕྱིར་དབུ་མ་པ་ཁ་ཅིག་གིས་བྱེ་མདོ་གཉིས་ཀྱིས་གང་དོན་དམ་པར་སྨྲས་པ་དེ་ཉིད། དབུ་མ་པ་རྣམས་ཀྱིས་ཀུན་རྫོབ་ཏུ་འདོད་དོ་ཞེས་སྨྲས་པ་དེ་ནི་དབུ་མའི་བསྟན་བཅོས་ཀྱི་དེ་ཁོ་ན་ཉིད་མ་ཤེས་པས་སྨྲས་པ་ཡིན་ཏེ། རང་གི་མཚན་ཉིད་ཀྱིས་གྲུབ་པ་ཁས་མ་བླངས་པའི་ལུགས་ནི་རང་གི་མཚན་ཉིད་ཀྱིས་གྲུབ་པ་ཁོ་ནའི་སྟེང་ནས་རྣམ་གཞག་བྱས་པའི་དངོས་སྨྲ་བའི་ལུགས་དང་བདེན་གཉིས་གང་དང་ཡང་མཚུངས་པར་མི་རིགས་པའི་ཕྱིར་རོ། །དེས་ན་རང་གི་ལུགས་འདི་སེམས་ཙམ་པ་དང་ཡང་ཐུན་མོང་མ་ཡིན་པར་མ་ཟད། ཀླུ་སྒྲུབ་ཡབ་སྲས་ཀྱི་དགོངས་པ་འགྲེལ་བའི་དབུ་མ་པ་གཞན་དང་ཡང་ཐུན་མོང་མ་ཡིན་པར་ཤེས་པར་གྱིས་ཤིག་ཅེས་འདོམས་པའོ། ། འཕགས་པ་ཀླུ་སྒྲུབ་ཀྱི་ཟབ་མོ་རྟོགས་པའི་བློའི་རྒྱ་མཚོ་ཤིན་ཏུ་རྒྱ་ཆེ་ལ་གཏིང་དཔག་པར་དཀའ་བའི་ངམ་གནག་པའི་ཁ་དོག་གིས་འཇིགས་པས། སེམས་ཙམ་པ་ལ་སོགས་པའི་སྐྱེ་བོས་ཀླུ་སྒྲུབ་ཀྱི་ལུགས་བཟང་པོ་གང་དག་རྒྱང་རིང་དུ་སྤངས་མོད་ཀྱང་། དབུ་མའི་གཞུང་གི་ཚིག་ལེའུར་བྱས་པ་ཁ་འབུས་པའི་ཀུ་མུད་ཁ་ཕྱེ་བའི་ཆུས་ཀུ་མུད་ཁ་འབྱེད་བྱེད་ཟླ་བ་གྲགས་པ་ད་ལྟ་ཡིད་ལ་རེ་བ་རྣམས་སྐོང་བར་བྱེད་དོ། །དེ་ཁོ་ན་ཉིད་ཀྱི་དོན་ཟབ་མོ་འཇིགས་སུ་རུང་བ་འདི་ནི་སྐྱེ་བོས་སྔོན་ཚེ་རབས་གཞན་དུ་སྟོང་པ་ཉིད་ལ་ལྷག་པར་མོས་པའི་བག་ཆགས་གོམས་པ་ཉིད་ལས་ངེས་པར་རྟོགས་པར་འགྱུར་བ་སྣང་ངོ་། །གསུང་རབ་མང་དུ་གསན་པ་རྒྱ་ཆེ་བ་མངའ་བ་ཡིན་ཡང་ཟབ་མོའི་དོན་འདི་ནི་གཞན་གྱིས་ཐུགས་སུ་ཆུད་པར་མི་འགྱུར་རོ། །དེའི་ཕྱིར་དབུ་མའི་ལུགས་ལས་གཞན་པའི་དོན་དམ་པ་སྟོན་པའི་ཚུལ་ལུགས་སངས་རྒྱས་ཀྱི་དགོངས་པར་མ་སོང་བས་རང་གི་བློས་སྦྱར་བ་འདི་དག་མཐོང་བ་སྟེ་བལྟས་ནས། གང་ཟག་གི་བདག་ཏུ་བརྗོད་པ་སྟེ་དེ་གསལ་བར་བྱེད་པའི་གཞུང་ལུགས་རྣམས་ལ་བྱ་བ་ལྟར། སློབ་དཔོན་གཞན་གྱི་ལུགས་ཀྱི་བཞེད་པའི་གཞུང་དབུ་མའི་ལུགས་འདི་ལས་གཞན་པ་རྣམས་ལ་དགའ་བའི་བློ་དོར་བར་བྱ་བ་སྟེ། ལུགས་གཞན་རང་གི་བློས་སྦྱར་བ་ལ་ཡ་མཚན་པར་མི་བྱའི། རང་གི་སྟོང་པ་ཉིད་ཀྱི་ལྟ་བ་ལ་ལྷག་པར་མོས་པ་ཁོ་ན་ལ་ཡ་མཚན་པར་བྱའོ། ། བཞི་པ་བསྟན་བཅོས་བརྩམས་པའི་དགེ་བ་བསྔོ་བ་ནི། སློབ་དཔོན་ཀླུ་སྒྲུབ་ལུགས་བཟང་བསྙད་ལས་བདག་གིས་བསོད་ནམས་ཕྱོགས་ཀྱི་མཐར། །ཞེས་པ་ནས། འཇིག་རྟེན་མ་ལུས་དེ་ཉིད་རྟོགས་ནས་མྱུར་དུ་བདེར་གཤེགས་སར་བགྲོད་ཤོག །ཅེས་ཚིགས་བཅད་གཅིག་བྱུང་། སློབ་དཔོན་ཆེན་པོ་འཕགས་པ་ཀླུ་སྒྲུབ་ཀྱི་དབུ་མའི་ལུགས་བཟང་པོ་ལུང་དང་རིགས་པའི་ཚོགས་ཤིན་ཏུ་གསལ་བས་བསྙད་པ་ལས་བྱུང་བའི་བདག་གིས་ཕྱོགས་ཀྱི་མཐར་ཁྱབ་པའི་རྒྱ་ཆེ་བའི་བསོད་ནམས་བསགས་པ། ཡིད་ཀྱི་ནམ་མཁའ་ཉོན་མོངས་པའི་ཚོགས་ཀྱིས་སྔོ་ཞིང་གནག་པར་བྱས་པའི་དཀྱིལ་དུ་སྟོན་ཀའི་རྒྱུ་སྐར་ལྟར་དཀར་བའམ། རྩོམ་པ་པོའི་སེམས་ཀྱི་སྦྲུལ་ལ་སྟེ་སྦྲུལ་གྱི་གདེངས་ཀའི་ནོར་བུ་དང་འདྲ་བ་གང་ཞིག་ཐོབ་དེའི་མཐུས། སེམས་ཅན་གྱི་འཇིག་རྟེན་མ་ལུས་པས་ཟབ་མོའི་དེ་ཁོ་ན་ཉིད་ཇི་ལྟ་བ་བཞིན་དུ་རྟོགས་ནས་མྱུར་དུ་བདེ་བར་གཤེགས་པའི་ས་ཀུན་ཏུ་འོད་ཅེས་བྱ་བར་བགྲོད་པར་ཤོག་ཅིག །ནག་ཚོའི་འགྱུར་ལས། ཀླུ་སྒྲུབ་ལུགས་མཛེས་ཕྱོགས་སུ་གྲགས་པ་བརྗོད་ལས་ཐོབ་པའི་བསོད་ནམས་གང་། །ཞེས་འབྱུང་ངོ་། ། བཞི་པ་མཇུག་གི་དོན་ལ་གཉིས། སློབ་དཔོན་གང་གིས་མཛད་པ་དང་། ལོ་པཎ་གང་གིས་བསྒྱུར་བའོ། དང་པོ་ནི། དབུ་མ་ལ་འཇུག་པ་ཟབ་པ་དང་རྒྱ་ཆེ་བའི་ཚུལ་གསལ་བར་བྱེད་པ། སློབ་དཔོན་ཟླ་བ་གྲགས་པ་ཐེག་པ་མཆོག་ལ་ཐུགས་གཞོལ་བ། མི་འཕྲོགས་པའི་མཁྱེན་རབ་དང་ཐུགས་རྗེ་མངའ་བ། རི་མོར་བྲིས་པའི་བ་དྲུས་མ་ལས་འོ་མ་བཞོས་པས་བདེན་པར་ཞེན་པ་བཟློག་པར་མཛད་པས་སྦྱར་བ་རྫོགས་སོ། །ཞེས་བྱུང་། ཟླ་བ་གྲགས་པ་ཡུལ་ས་མནྟར་སྐུ་འཁྲུངས་པ་དང་། སྒྱུ་མ་ལྟ་བུའི་ཏིང་ངེ་འཛིན་བརྙེས་པར་གྲགས་པར་རྣམ་བཤད་ལས་གསུངས་ཤིང་། གཞན་རྣམས་གོ་བར་ཟད་དོ། ། གཉིས་པ་ནི། ཁ་ཆེའི་ཡུལ་གྱི་གྲོང་ཁྱེར་དཔེ་མེད་ཀྱི་དཔུང་། རིན་ཆེན་སྦས་པའི་གཙུག་ལག་ཁང་དུ། ཁ་ཆེའི་རྒྱལ་པོ་དཔལ་འཕགས་པ་ལྷའི་སྐུ་རིང་ལ། རྒྱ་གར་གྱི་མཁན་པོ་ཏི་ལ་ཀ་དང་། བོད་ཀྱི་ལོ་ཙ་བ་བནྡེ་པ་ཚབ་ཉི་མ་གྲགས་ཀྱིས་ཁ་ཆེའི་དཔེ་དང་མཐུན་པར་བསྒྱུར། ཕྱིས་ར་ས་ར་མོ་ཆེར་རྒྱ་གར་གྱི་མཁན་པོ་ཀ་ནཀ་ལྭརྨ་དང་། ལོ་ཙ་བ་དེ་ཉིད་ཀྱིས་ཉི་འོག་ཤར་ཕྱོགས་པའི་དཔེ་དང་གཏུགས་ཤིང་ལེགས་པར་བཅོས་ཏེ་གཏན་ལ་ཕབ་པའོ། །འདིར་འགྲེལ་པའི་མཛད་བྱང་དང་འགྱུར་བྱང་གི་སྟེང་ནས་ཐུན་མོང་བ་རྣམསབཀོད་པ་ནི། རྩ་བ་ལོགས་སུ་བསྒྱུར་བ་དང་འགྲེལ་པའི་ནང་གི་རྩ་བ་གཉིས་སྦྱར་ནས་ཞུས་དག་བྱས་བའི་དབང་དུ་བྱས་པ་ཡིན་ནོ། ཞེས་བྱུང་། འདིར་རྣམ་བཤད་ལས། ཁ་ཆེའི་ཡུལ་གྱི་གྲོང་ཁྱེར་དཔེ་མེད་ཀྱི་དཔུང་སྟེ་དབུས། ཞེས་དང་། རྒྱ་གར་གྱི་མཁན་པོ་ཏི་ལ་ཀ་ཀ་ལ་ཤ་སྟེ་ཐིག་ལེ་བུམ་པ་དང་། ཞེས་དང་། རྒྱ་གར་གྱི་མཁན་པོ་ཀ་ན་ཀ་ལྭརྨ་སྟེ་གསེར་གྱི་གོ་ཆ་དང་། ཞེས་གསུངས་ཤིང་། གཞན་རྣམས་གོ་བར་སླའོ། ། འདིར་སྨྲས་པ། ཚུལ་བཞིན་རྣམ་དཔྱོད་གོ་ལའི་རླུང་ཤུགས་ཀྱིས། །མཐའ་བྲལ་སྟོང་པའི་མཁའ་ལ་ལེགས་ཤར་ཏེ། །སྲིད་པའི་གྲང་རེག་མ་ལུས་མཐར་མཛད་པའི། །ཟབ་ལམ་ཉི་མའི་དཔལ་ལ་བདག་ཕྱག་འཚལ། །རྣམ་དཔྱོད་ཉལ་འགྲོའི་གཏེར་ཆེན་ལས་འོངས་ཤིང་། །ལོག་སྨྲ་རླུང་གི་ཤིང་རྟ་ལས་བརྒལ་བའི། །སྔོན་མེད་གསར་བཤད་བདེ་འབྱུང་གཙུག་རྒྱན་འདིས།། བློ་གསལ་རབ་དགའི་ཀུནྡ་ཅིས་མི་བཞད། །ལེགས་བཤད་རི་དྭགས་མཚན་མའི་བསིལ་ཟེར་གྱིས། །གཞུང་དོན་སྟེང་འཐུང་དཀར་པོའི་ཁ་ཕྱེ་ཡང་། །མཁས་རློམ་འགའ་ཞིག་ཚ་བས་གདུང་སྲིད་དེ། །བློ་དམན་ཕྲག་དོག་ཅན་གྱི་གཤིས་དེ་འདྲ། །ལུང་རིགས་རིན་ཆེན་རྡུལ་མང་རབ་བརྩེགས་པའི། །འཁྲུལ་བྲལ་ལེགས་བཤད་ས་འཛིན་དབང་པོ་འདི། ཕྱོགས་ལྷུང་རྒོལ་བའི་ཀླན་ཀའི་དྲི་བཞོན་གྱིས། །ནམ་ཡང་གཡོ་བར་མི་ནུས་རང་གི་གཤིས། །འོན་ཀྱང་གནས་ལུགས་རྒྱ་མཚོའི་གཏིང་དཔག་དཀའ། །བྱིས་པའི་བློ་གྲོས་ཉ་ཆུང་བང་རྩལ་ཆུང་། །དེ་ཕྱིར་འདི་ལ་འཁྲུལ་བ་གང་སྨྲས་པ། །གཟུར་གནས་མཁས་པ་རྣམས་ཀྱིས་དག་པར་མཛོད། །འདིར་འབད་ལེགས་ཚོགས་རྡུལ་གྱི་ཁ་ལོ་བས། །བདག་གཞན་སེམས་ཀྱི་ཀུན་གསལ་ཁྱོན་བསྒྲིབས་པའི། །མཐར་འཛིན་སྒྲ་ལྡན་མ་ལུས་བསལ་བྱས་ཏེ། །ཡང་དག་ལྟ་བའི་འོད་མཛོད་མྱུར་གསལ་ཤོག །ཐུབ་བསྟན་ཉིང་ཁུ་མཉམ་མེད་དགེ་ལྡན་པའི། །ཆོས་ཚུལ་ཕྱོགས་དུས་ཀུན་ཏུ་རབ་རྒྱས་ཤིང་། །དེ་ཉིད་བཤད་སྒྲུབ་གཉིས་ཀྱིས་འཛིན་མཛད་པའི། །མཁས་མང་ཚོགས་ཀྱིས་ས་སྟེང་ཁྱབ་གྱུར་ཅིག།བདག་ཀྱང་ཡང་སྲིད་ཀུན་ཏུ་ཟབ་མོའི་ཆོས། །སྲོག་ཀྱང་བཏང་ནས་འཛིན་ཅིང་སྤེལ་བ་དང་། །སུས་ཀྱང་བསྒྲུན་པར་མི་ནུས་བརྩོན་འགྲུས་ཀྱིས། །ཀུན་ཀྱང་ཆོས་ཚུལ་འདི་ལ་འགོད་བྱེད་ཤོག།ཇི་སྲིད་ཆུ་གཏེར་སྐ་རགས་ཅན་འདི་ནི། །སྐྱེ་འགྲོའི་ཁུར་ཆེན་བཟོད་པ་དེ་སྲིད་དུ། །ལེགས་བཤད་ཉིན་མོའི་དབང་ཕྱུག་འདི་ཉིད་ཀྱང་། །རྒྱལ་བསྟན་འདབ་བརྒྱའི་ཚལ་རབ་སྐྱོང་གྱུར་ཅིག།། ཅེས་དབུ་མ་ལ་འཇུག་པའི་ཚིག་འགྲེལ་ལེགས་བཤད་རྗེས་འབྲང་ཞེས་བྱ་བ་འདི་ནི། ཁལ་ཁ་ཁུ་རེ་ཆེན་མོའི་གྲྭ་རིགས་བློ་གྲོས་ཀྱི་མིག་དང་ལྡན་པ་བཀའ་བཅུ་པ་ངག་དབང་རྒྱ་མཚོ་དང་། མང་ཐོས་ཀྱི་ནོར་དང་ལྡན་པ་བློ་བཟང་རྒྱ་མཚོ་གཉིས་ཀྱིས་སྔ་མོ་ནས་བསྐུལ་ཞིང་། དུས་ཕྱིས་ཁལ་ཁ་གཡོན་རུའི་ཨིལ་ཏིང་ཅུང་ལྭང་གི་ཤོག་ནས་ཁུ་རེ་ཆེན་མོའི་གྲྭ་རིགས་རྣམ་དཔྱོད་དང་ལྡན་པ་བློ་བཟང་ཕུན་ཚོགས་ཀྱིས་ཀྱང་བསྐུལ་ཡོད་པའི་ཐོག རང་ཉིད་ཟབ་མོའི་ཆོས་ལ་བག་ཆགས་འཇོག་པའི་ཐབས་སུ་འགྱུར་བར་རེ་བས་མཚམས་སྦྱར་ཏེ། མཁས་བཙུན་བཟང་གསུམ་འཛོམ་པའི་དགེ་བའི་བཤེས་གཉེན་དུ་མའི་ཞབས་ཀྱི་རྡུལ་སྤྱི་བོས་ནོད་པ། མང་ཐོས་རིགས་པ་སྨྲ་བའི་གཟུགས་བརྙན། སྤྲང་བཙུན་ངག་དབང་དཔལ་ལྡན་གྱིས། རབ་བྱུང་བཅུ་བཞི་པའི་བགྲང་བྱ་ལྔ་བཅུ་རྩ་ལྔ་བ་ལྕགས་མོ་བྱ་ལོར་ཧར་དལ་བེས་སེའི་ཆོས་གྲྭ་དགའ་ལྡན་བཤད་སྒྲུབ་བསྟན་འཕེལ་གླིང་གི་ཉེ་འདབས་རང་ཤག་ཉམས་དགའ་བར་སྦྱར་བ་འདིས་ཀྱང་བསྟན་འགྲོ་ལ་ཕན་ཐོགས་པར་གྱུར་ཅིག། །།
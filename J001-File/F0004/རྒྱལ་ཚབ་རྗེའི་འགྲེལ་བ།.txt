༄༅། །དབུ་མ་ལ་འཇུག་པའི་བསྡུས་དོན་བཞུགས་སོ།།༄༅། །ན་མོ་མཉྫུ་ཤྲི་ཡེ། གང་གིས་རྟེན་འབྱུང་རྨི་ལམ་སྒྱུ་མ་དང། །མིག་འཕྲུལ་གཟུགས་བརྙན་ལྟ་བུར་ཐུགས་ཆུད་ནས། །གཅིག་ཏུ་བརྩེ་བའི་བསམ་པས་འདོམས་མཛད་པ། །རྗེ་བཙུན་བླ་མ་རྣམས་ལ་ཕྱག་འཚལ་ཏེ། །རྒྱལ་བའི་གསུང་རབ་ཀུན་གྱི་དགོངས་པའི་དོན།།དྲང་ངེས་མ་ལུས་འབྱེད་པའི་གཞུང་ལུགས་མཆོག །ཀླུ་སྒྲུབ་ལུགས་བཟང་དེ་ཉིད་རྟོགས་ཕྱིར་དུ། །དེ་ལ་འཇུག་པའི་བསྟན་བཅོས་བསྡུས་དོན་བྱ།།དེ་ལ་འདིར་དབུ་མ་ལ་འཇུག་པའི་བསྟན་བཅོས་ཀྱི་བསྡུས་པའི་དོན་གསུམ་གྱིས་རིག་པར་བྱ་སྟེ། བཤད་པ་ལ་འཇུག་པའི་བྱ་བ་དང། བཤད་པ་ཉིད་ཉེ་བར་དགོད་པ་དང། བཤད་པ་མཐར་ཕྱིན་པའི་བྱ་བའོ། །དང་པོ་ལ་གཉིས། སྙིང་རྗེ་ཆེན་པོ་ལ་ཐོག་མར་བསྟོད་པའི་རྒྱུ་མཚན་བསྟན་པ་དང། དེ་ལ་བསྟོད་པའོ། །དང་པོ་ལ་གཉིས། བྱང་ཆུབ་སེམས་དཔའ་ཉིད་ལ་གཙོ་བོར་བསྔགས་པ་དང། དེའི་རྒྱུ་གསུམ་གྱི་ནང་ནས་སྙིང་རྗེ་ལ་ལྷག་པར་བསྔགས་པའོ། །དང་པོ་ནི། ཉན་ཐོས་ཞེས་པ་རྐང་པ་བཞི་སྟེ། ཉན་ཐོས་དང་རང་སངས་རྒྱས་ཆོས་ཅན། ཐུབ་པའི་དབང་པོ་ལས་སྐྱེས་ཏེ། དེས་རྟེན་ཅིང་འབྲེལ་བར་འབྱུང་བའི་གནས་ལུགས་ཕྱིན་ཅི་མ་ལོག་པར་བསྟན་པ་ལ་བརྟེན་ནས་ཐར་པར་བགྲོད་པའི་དམན་ལམ་པ་ཡིན་པའི་ཕྱིར། ཐུབ་པའི་དབང་པོ་ཆོས་ཅན། བྱང་ཆུབ་སེམས་དཔའ་ལས་འཁྲུངས་ཏེ། རང་དང་རྒྱུད་གཅིག་པའི་བྱང་ཆུབ་སེམས་དཔས་ཉེར་ལེན་དང། རྒྱུད་ཐ་དད་པའི་བྱང་ཆུབ་སེམས་དཔས་བདག་རྐྱེན་བྱས་ནས་སྐྱེས་པའི་ཕྱིར། མོས་སྤྱོད་ཀྱི་སས་བསྡུས་པའི་སྙིང་རྗེ་ཆེན་པོ་དང། སྟོང་ཉིད་རྟོགས་པའི་ཡེ་ཤེས་དང། ཀུན་རྫོབ་བྱང་ཆུབ་ཀྱི་སེམས་གསུམ་པོ་ཆོས་ཅན། རྒྱལ་སྲས་འཕགས་པ་རྣམས་ཀྱི་རྒྱུ་ཡིན་ཏེ། ཁྱོད་ཀྱི་སྟོབས་ཀྱིས་དེ་བསྐྱེད་དགོས་པའི་ཕྱིར། གང་ཟག་བཞིའི་ནང་ནས་བྱང་ཆུབ་སེམས་དཔའ་ཉིད་ལ་ལྷག་པར་བསྔགས་པའི་རྒྱུ་མཚན་ཡོད་དེ། དེ་ལ་བསྔགས་པས་དོན་གྱིས་ཐུབ་པའི་དབང་པོ་ལ་ཡང་བསྟོད་པར་གོ་བ་དང། མཐར་ཐུག་ཐེག་པ་གཅིག་ཏུ་བསྒྲུབ་བཞེད་ནས་དེ་ལ་བསྔགས་པའི་ཕྱིར། འདིས་མོས་སྤྱོད་ཀྱི་སྐབས་ཀྱི་ལམ་གྱི་རིམ་པ་བསྟན་པར་དགོངས་ཏེ། སྐབས་གཞན་དུ་གསལ་བར་མ་བསྟན་པའི་ཕྱིར་དང། ཐེག་པ་ཆེན་པོའ་ལམ་ཀུན་བསྟན་པར་བཞེད་པའི་ཕྱིར། ཚིག་གསལ་གྱིས་ིབསྟན་བཅོས་ཀྱི་འབྲེལ་བསྟན་པ་ལས་ཀྱང་ཤེས་སོ། །གཉིས་པ་ནི། གང་ཕྱིར་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། སྙིང་རྗེ་ཆེན་པོ་ལ་ཐོག་མར་བསྟོད་པའི་རྒྱུ་མཚན་ཡོད་དེ། དེ་ཉིད་དཔེ་གསུམ་བཞིན་དུ་རྒྱལ་བའི་ལོ་ཏོག་ཕུན་ཚོགས་སྐྱེད་པ་ལ་ཐོག་མཐའ་བར་གསུམ་དུ་ཉེ་བར་མཁོ་བའི་གཙོ་བོའ་ཡན་ལག་ཡིན་པས་ཐོག་མར་དེ་ལ་བསྟོད་པའི་ཕྱིར། ིགཉིས་པ་ལ་གཉིས། སེམས་ཅན་ལ་དམིགས་པའི་སྙིང་རྗེ་ལ་བསྟོད་པ་དང། ཆོས་ལ་དམིགས་པ་དང་དམིགས་པ་མེད་པའི་སྙིང་རྗེ་ལ་བསྟོད་པའོ། །དང་པོ་ནི། དང་པོར་ཞེས་པ་རྐང་པ་བཞི་སྟེ། སེམས་ཅན་ལ་དམིགས་པའི་སྙིང་རྗེ་ཆོས་ཅན། ཁྱོད་ལ་བསྟོད་པར་རིགས་ཏེ། ལས་ཉོན་གྱིས་རང་དབང་མེད་པར་འཁོར་བར་འཁོར་བའི་སེམས་ཅན་ལ་དམིགས་ནས་སྡུག་བསྔལ་མཐའ་དག་ལས་སྒྲོལ་བར་འདོད་པའི་རྣམ་པས་ཁྱད་པར་དུ་བྱས་པའི་བློ་ཡིན་པའི་ཕྱིར། དམིགས་པའི་ཁྱད་པར་སེམས་ཅན་རྫས་ཡོད་དགོས་པ་མིན་ཏེ། སྟོང་ཉིད་རྟོགས་པའི་བྱང་ཆུབ་སེམས་དཔའ་རྣམས་ལ་ཡང་འདི་ཡོད་ཅིང། སེམས་ཅན་དམིགས་ཡུལ་དུ་བྱས་པའི་ཚེ་ཕུང་པོ་ཆོས་ཙམ་དང་རང་བཞིན་མེད་པས་ཁྱད་པར་དུ་མ་བྱས་པར་སེམས་ཅན་ཙམ་ལ་དམིགས་པས་སེམས་ཅན་ལ་དམིགས་པ་ཞེས་བྱའོ།།གཉིས་པ་ནི། འགྲོ་བ་ཞེས་པ་རྐང་པ་གཉིས་ཏེ། སྒྲུབ་བྱའི་ཆོས་སྔ་མ་ལ། ཆོས་ལ་དམིགས་པ་དང། དམིགས་པ་མེད་པའི་སྙིང་རྗེ་གཞིར་བཟུང་ནས་རྒྱུ་མཚན་ནི།རགས་པའི་བདག་གིས་སྟོང་པའི་ཕུང་པོ་ཆོས་ཙམ་ལ་སེམས་ཅན་དུ་བཏགས་པ་ལ་དམིགས་པ་དང། རང་བཞིན་གྱིས་དབེན་པའི་རྣམ་པ་ཅན་གྱི་སེམས་ཅན་ལ་དམིགས་ནས་སྡུག་བསྔལ་མཐའ་དག་ལས་སྒྲོལ་བར་འདོད་པའི་རྣམ་པས་ཁྱད་པར་དུ་བྱས་པ་ཅན་ནོ། །ཡང་ན་གཞུང་གོང་འོག་གཉིས་ཀ་ལ་སྙིང་རྗེ་ཆེན་པོ་ལ་བསྟོད་པར་འོས་ཏེ། སེམས་ཅན་མཐའ་དག་སྡུག་བསྔལ་ལས་སྒྲོལ་བའི་བྱེད་ལས་ཅན་ཡིན་པའི་ཕྱིར་ཞེས་སྦྱར་རོ།།གཉིས་པ་བཤད་པ་ཉིད་ཉེ་བར་དགོས་པ་ལ་གཉིས། རྒྱུའི་ས་དང། འབྲས་བུའི་སའོ། །དང་པོ་ལ་གཉིས་ཏེ། ས་བཅུའི་རང་བཞིན་དང། དེ་དག་གི་གནས་སྐབས་སུ་ཐོབ་པའི་ཡོན་ཏན་ནོ། །དང་པོ་ལ་བཅུ་ཡོད་པའི་དང་པོ་དོན་དམ་སེམས་བསྐྱེད་ཀྱི་ཐོག་མ་རབ་ཏུ་དགའ་བའི་ས་ལ་གསུམ། མིང་གི་ཁྱད་པར་གྱིས་མདོར་བསྟན་པ་དང། ཡོན་ཏན་གྱིས་རྒྱས་པར་བཤད་པ་དང། མིང་གི་དོན་གྱིས་མཇུག་བསྡུ་བའོ། །དང་པོ་ལ་གཉིས་ཏེ། རྟོགས་པའི་མིང་གི་ཁྱད་པར་དང། གང་ཟག་གི་མིང་གི་ཁྱད་པར་རོ། །དང་པོ་ནི། རྒྱལ་བའི་ཞེས་པ་རྐང་པ་བཞི་སྟེ། སྙིང་རྗེའི་དབང་གིས་འགྲོ་བ་སྒྲོལ་བའི་ཕྱིར་དུ་སྨོན་ལམ་འབུམ་ཕྲག་གྲངས་མེད་པ་བཅུ་འདེབས་པར་བྱེད་པའི་མཐོང་ལམ་པའི་མཉམ་གཞག་ཡེ་ཤེས་ཆོས་ཅན། རྒྱུའི་གནས་སྐབས་སུ་དོན་དམ་སེམས་བསྐྱེད་བཅུར་ཕྱེ་བའི་སེམས་དང་པོ་ཞེས་བརྗོད་པར་བྱ་སྟེ། ས་རབ་དགའ་ཞེས་པའི་མིང་གིས་ཁྱད་པར་དུ་བྱས་པའི་མཉམ་གཞག་ཡེ་ཤེས་ཡིན་པའི་ཕྱིར། གཉིས་པ་ནི། དེ་ནས་ཞེས་པ་རྐང་པ་གཉིས་ཏེ། བྱང་སེམས་མཐོང་ལམ་པ་ཆོས་ཅན། དོན་དམ་པའི་བྱང་ཆུབ་སེམས་དཔའ་ཞེས་པའི་མིང་གིས་བསྙད་པར་བྱ་སྟེ། དོན་དམ་སེམས་བསྐྱེད་རྒྱུད་ལ་ལྡན་པའི་སེམས་དཔའ་ཡིན་པའི་ཕྱིར། གཉིས་པ་ལ་གཉིས། ཡོན་ཏན་གྱི་དབྱེ་བ་དང། སྦྱིན་པའི་ཕར་ཕྱིན་བྱེ་བྲག་ཏུ་བཤད་པའོ། །དང་པོ་ལ་གཉིས། དངོས་དང། ཉན་རང་ལས་ཐབས་ཤེས་ཁྱད་པར་དུ་འཕགས་པར་སྒྲུབ་པའོ། །དང་པོ་ལ་ལྔ། རིགས་ཀྱི་ཁྱད་པར་དང། སྤངས་པའི་ཁྱད་པར་དང། རྟོགས་པའི་ཁྱད་པར་དང། ནུས་པའི་ཁྱད་པར་དང། དཔེའོ། །དང་པོ་གསུམ་ནི། འདི་ནི་ཞེས་པ་རྐང་པ་གསུམ་རིམ་པ་བཞིན་ཏེ། དེ་ཆོས་ཅན། དེ་བཞིན་གཤེགས་པའི་རིགས་ཅན་ཡིན་ཏེ། སོ་སྐྱེས་དང་ཉན་རང་གི་ས་ལས་འདས་ཤིང་ཀུན་ཏུ་འོད་ཀྱི་སའི་རྗེས་སུ་འགྲོ་བའི་ལམ་སྐྱེས་པའི་སློབ་ལམ་པ་ཡིན་པའི་ཕྱིར། ཀུན་སྦྱོར་གསུམ་སྤངས་པའི་བྲལ་བ་དང་ལྡན་ཏེ། གང་ཟག་གི་བདག་མེད་མངོན་སུམ་དུ་རྟོགས་པའི་ཕྱིར། ཆོས་ཉིད་ཀྱི་རོ་མྱོང་བའི་དགའ་བ་མཆོག་ཏུ་གྱུར་པ་དང་ལྡན་ཏེ། ས་དང་པོའ་སྐྱོན་དང་ིབྲལ་བའི་སེམས་དཔའ་ཡིན་པའི་ཕྱིར། བཞི་པ་ལ་གསུམ། རྫུ་འཕྲུལ་གྱི་ནུས་པ་དང། ས་གོང་མ་མནོན་པའི་ནུས་པ་དང། ངན་འགྲོ་དང་བྱིས་པའི་རྒུད་པ་འགོག་པའི་ནུས་པའོ། །དེ་རྣམས། འཇིག་རྟེན་ཞེས་པའི་རྐང་པ་གཅིག་དང། གཅིག་དང། གཉིས་ཀྱིས་རིམ་པ་བཞིན་ཏེ། དེ་ཆོས་ཅན། དུས་གཅིག་ལ་འཇིག་རྟེན་གྱི་ཁམས་བརྒྱ་གཡོ་ནུས་ཏེ། ས་དང་པོས་བསྡུས་པའི་རྫུ་འཕྲུལ་ལ་མངའ་བརྙེས་པའི་ཕྱིར། ས་འོག་མ་ནས་གོང་མ་མནོན་ཅིང་འགྲོ་སྟེ། ས་འོག་མའི་ཡོན་ཏན་ལས་མི་ལྡོག་པའི་ཆོས་མངོན་དུ་གྱུར་ཅིང་གོང་མ་མནོན་པ་ལ་སྤྲོ་བ་ཆེ་བའི་ཕྱིར། ངན་འགྲོའ་ལམ་མཐའ ི་དག་འགགས་ཏེ། མི་དགེ་བ་མི་བྱེད་པའི་སྡོམ་པ་ཐོབ་ཅིང་ངན་འགྲོར་སྐྱེ་བ་ལ་འགོག་པ་གཉིས་ཀྱང་ཐོབ་པའི་ཕྱིར། སོ་སྐྱེའི་ས་དང་བྱིས་པའི་རྒུད་པ་ལས་འདས་ཏེ། ཡོན་ཏན་བརྒྱ་ཕྲག་བཅུ་གཉིས་ལ་མངའ་བརྙེས་པའི་ཕྱིར། ལྔ་པ་ནི། འདི་ནི་ཞེས་པ་རྐང་པ་གཅིག་སྟེ། དེ་ཆོས་ཅན། འཕགས་པ་རྒྱུན་ཞུགས་དང་ཆོས་མཚུངས་པའི་རྒྱུ་མཚན་ཡོད་དེ། དེ་ཉིད་རང་དང་རྗེས་སུ་མཐུན་པའི་འཕགས་པའི་ཆོས་ཐོབ་པའི་སྐྱོན་དང་བྲལ་ཞིང་ཡོན་ཏན་འབྱུང་བ་བཞིན་དུ། ཁྱོད་ཀྱང་ཐེག་པ་ཆེན་པོའ་ས་ཐོབ་པ་ིལ་རང་དང་འཚམ་པའི་སྐྱོན་ཟད་ཅིང་ཡོན་ཏན་ཐོབ་པའི་ཕྱིར། གཉིས་པ་ནི། རྫོགས་པའི་ཞེས་པ་རྐང་པ་བཞི་སྟེ། དེ་ཆོས་ཅན། ཉན་རང་ལས་ལྷག་པའི་བསམ་པ་ཁྱད་པར་དུ་འཕགས་ཏེ། སེམས་ཅན་ཐམས་ཅད་ཀྱི་ཕྱིར་དུ་ཐུབ་པའི་དབང་པོའ་གོ་འཕང་ཐོབ་པར་དམ་བཅས་ཤིང་གོང་ནས་གོང་ིདུ་འཕེལ་བཞིན་པ་ཡིན་པའི་ཕྱིར། ས་བདུན་པ་ཐོབ་པའི་ཚེ་ཤེས་རབ་ཀྱི་སྟོབས་ཀྱིས་ཀྱང་ཟིལ་གྱིས་གནོན་ནུས་ཏེ། དེ་ཐོབ་པའི་ཚེ་སྐད་ཅིག་རེ་རེ་ལ་དེ་བཞིན་ཉིད་ལ་མངོན་སུམ་དུ་འཇུག་ལྡང་བྱེད་ནུས་པའི་ཕྱིར། གཉིས་པ་ལ་གསུམ། ས་དེར་སྦྱིན་པ་ལྷག་པར་བསྟན་པ་དང། སྦྱིན་པའི་ཕན་ཡོན་བརྗོད་པ་དང། དབྱེ་བའོ། །དང་པོ་ལ་གཉིས། དངོས་དང། སྦྱིན་པ་ཡོན་ཏན་ཁྱད་པར་ཅན་གཞན་གྱི་གོ་བྱེད་དུ་བསྟན་པའོ། །དང་པོ་ནི། དེ་ཚེ་ཞེས་པ་རྐང་པ་གཉིས་ཏེ། དེ་ཆོས་ཅན། རྣམ་མཁྱེན་གྱི་རྒྱུ་ཕར་ཕྱིན་བཅུའི་དང་པོ་སྦྱིན་པའི་ཕར་ཕྱིན་ཁྱོད་ལ་ལྷག་པར་ལྡན་ཏེ། སྦྱིན་པའི་མི་མཐུན་ཕྱོགས་དང་བྲལ་ཞིང་དོན་དམ་སེམས་བསྐྱེད་དང་པོ་ལ་གནས་བཞིན་པ་ཡིན་པའི་ཕྱིར། གཉིས་པ་ནི། རང་ཤ་ཞེས་པ་རྐང་པ་གཉིས་ཏེ། དེ་ཆོས་ཅན། སྦྱིན་པས་ཁྱོད་ལ་རང་ལས་བློ་དམན་པའི་གང་ཟག་གི་མངོན་སུམ་ཚད་མ་ལ་སྣང་དུ་མི་རུང་བའི་ཡོན་ཏན་གྱི་ཁྱད་པར་དཔོག་པའི་རྒྱུ་བྱེད་དེ། ཁྱོད་བདག་པས་གཞན་གཅེས་པའི་རྟོགས་པ་ལ་མི་འཁྲུལ་བའི་རང་གི་ལུས་ཀྱི་ཤ་སྦྱིན་པར་གཏོང་བ་ལ་གུས་པར་མཐོང་བའི་ཕྱིར། གཉིས་པ་ལ་གསུམ། ཐོག་མར་སྦྱིན་པའི་གཏམ་མཛད་པའི་རྒྱུ་མཚན་དང། སྙིང་རྗེ་ཡོད་མེད་ཀྱི་སྦྱིན་པ་ལ་ཐུན་མོང་དུ་བསྔགས་པ་དང། བྱང་ཆུབ་སེམས་དཔའི་སྦྱིན་པ་ལ་ཁྱད་པར་དུ་བསྔགས་པའོ། །དང་པོ་ནི། སྐྱེ་བོ་ཞེས་རྐང་པ་བཞི་སྟེ། ཤེས་བྱ་ཆོས་ཅན། ཐུབ་པས་ཕར་ཕྱིན་རྣམས་ཀྱི་ཐོག་མར་སྦྱིན་པའི་གཏམ་མཛད་པའི་རྒྱུ་མཚན་ཡོད་དེ། ཕར་ཕྱིན་གཞན་ལས་སྦྱིན་པ་ལ་འགོད་པ་སླ་ཞིང། ཚོར་བ་སྡུག་བསྔལ་མངོན་གྱུར་ཟིལ་གྱིས་མནོན་པའི་སྡུག་བསྔལ་ཕྱིར་བཅོས་ཀྱི་བདེ་བའི་རྒྱུར་གྱུར་པའི་ལོངས་སྤྱོད་དེ་ཡང་སྦྱིན་པ་བཏང་བ་ལས་འབྱུང་བར་གཟིགས་ནས་ཐོག་མར་དེའི་གཏམ་མཛད་པའི་ཕྱིར། གཉིས་པ་ལ་གསུམ། སྙིང་རྗེ་མེད་པའི་གང་ཟག་གི་སྦྱིན་པའི་བསྔགས་པ་དང། སྙིང་རྗེ་ཅན་གྱི་སྦྱིན་པའི་བསྔགས་པ་དང། ཐུན་མོང་གི་དོན་བསྡུ་བའོ། །དང་པོ་ལ་གཉིས། དེའི་སྦྱིན་པ་མངོན་མཐོའ་རྒྱུར་བསྟན་པ་དང། ངེས་ལེགས་ཀྱི་རྒྱུར་བསྟན་པའོ། །དང་པོ་ནི། སྙིང་རྗེ་ཞེས་ིཔ་རྐང་པ་བཞི་སྟེ། དེ་ཆོས་ཅན། སྙིང་རྗེ་མེད་པའི་གང་ཟག་གི་སྦྱིན་པ་མངོན་མཐོའ་རྒྱུར་འགྱུར་ིཏེ། གང་ཟག་དེས་རང་བདེ་འབའ་ཞིག་གི་ཕྱིར་དུ་སྦྱིན་པ་བཏང་བས་སྡུག་བསྔལ་ཕྱིར་བཅོས་ཀྱི་བདེ་བའི་རྒྱུར་གྱུར་པའི་ལོངས་སྤྱོད་འགྲུབ་པའི་ཕྱིར། གཉིས་པ་ནི། འདི་ཡང་ཞེས་པ་རྐང་པ་བཞི་སྟེ། དེ་ཆོས་ཅན། གང་ཟག་དེའི་སྦྱིན་པའང་ངེས་ལེགས་ཀྱི་རྒྱུར་འགྱུར་ཏེ། དེའི་སྦྱིན་གནས་སུ་སྐབས་འགར་འཕགས་པའི་སྐྱེ་བོ་དང་འཕྲད་ནས་དེས་ཐར་ལམ་བསྟན་པའི་སྟོབས་ཀྱིས་སྲིད་པ་འགོག་ཅིང་ཐར་པ་འཐོབ་པའི་ཕྱིར། གཉིས་པ་ནི། འགྲོ་ལ་ཞེས་པ་རྐང་པ་གཉིས་ཏེ། དེ་ཆོས་ཅན། བྱང་ཆུབ་སེམས་དཔའ་དུས་ཀུན་དུ་སྦྱིན་པ་ལ་དགའ་བའི་རྒྱུ་མཚན་ཡོད་དེ། དེ་ལ་སྦྱིན་པ་གཏོང་བའི་ཚེ་སློང་བ་པོ་ཡིད་ཚིམ་པར་མཐོང་བ་ཙམ་གྱིས་དགའ་བ་ཕུལ་དུ་ཕྱིན་པ་སྐྱེས་པའི་ཕྱིར། གསུམ་པ་ནི། གང་ཕྱིར་བརྩེ་བདག་ཅེས་པ་རྐང་པ་གཉིས་ཏེ། དེ་ཆོས་ཅན། སྦྱིན་པའི་གཏམ་བདེ་ལེགས་ཀུན་གྱི་རྩ་བ་ཡིན་ཏེ། སྙིང་རྗེ་ཡོད་མེད་གཉིས་ཀའི་སྦྱིན་པས་མངོན་མཐོ་དང་ངེས་ལེགས་ཀྱི་རྒྱུ་བྱེད་པའི་ཕྱིར། གསུམ་པ་ལ་གཉིས། བྱང་ཆུབ་སེམས་དཔའ་སྦྱིན་པ་ལ་ལྷག་པར་གུས་པའི་རྒྱུ་མཚན་དང། དེའི་སྦྱིན་པ་ཕར་ཕྱིན་གཞན་གྱི་རྒྱུར་བསྟན་པའོ། །དང་པོ་ནི། ཇི་ལྟར་ཞེས་པ་རྐང་པ་བཞི་སྟེ། དེ་ཆོས་ཅན། ས་ཐོབ་པའི་བྱང་ཆུབ་སེམས་དཔའ་སྦྱིན་པ་གཏོང་བ་ལ་ལྷག་པར་གུས་པའི་རྒྱུ་མཚན་ཡོད་དེ། དེས་ཕྱི་ནང་གི་བདོག་པ་ཐམས་ཅད་བཏང་བས་ཕུལ་དུ་ཕྱིན་པའི་བདེ་བ་སྐྱེ་བའི་ཕྱིར། དེར་ཐལ། སློང་བའི་གཏམ་ཐོས་པའི་སྟོབས་ལས་འོངས་པའི་རྒྱལ་སྲས་འཕགས་པའི་བདེ་བ་དེ། ཉན་རང་འཕགས་པ་རྣམས་མྱ་ངན་ལས་འདས་པའི་དབྱིངས་སུ་ཞུགས་པའི་བདེ་བ་ལས་ཀྱང་ཆེས་ལྷག་པའི་ཕྱིར། གཉིས་པ་ནི། ལུས་བཅད་ཅེས་པ་རྐང་པ་བཞི་སྟེ། ཤེས་བྱ་ཆོས་ཅན། རྒྱལ་སྲས་འགའ་ཞིག་གི་སྦྱིན་པ་བརྩོན་འགྲུས་ཁྱད་པར་ཅན་གྱི་རྒྱུར་འགྱུར་ཏེ། ཆགས་པ་མེད་པའི་ས་མ་ཐོབ་པའི་བྱང་ཆུབ་སེམས་དཔའ་རང་གི་ཤ་བཅད་ནས་སྦྱིན་པ་གཏོང་བའི་ཚེ་ལུས་ཀྱི་སྡུག་བསྔལ་ཉམས་སུ་མྱོང་བ་ལ་དཔགས་ནས་དེ་ལས་སྟོང་འགྱུར་གྱིས་ལྷག་པར་འཕེལ་བའི་གཞན་གྱི་སྡུག་བསྔལ་རང་གི་བ་ལྟ་བུར་མཐོང་ནས་དེ་བཅད་པའི་ཆེད་དུ་བརྩོན་འགྲུས་ལྷག་པར་རྩོམ་པའི་ཕྱིར། ཡང་ན་རང་གི་སྡུག་བསྔལ་ལ་དཔགས་ནས་གཞན་གྱི་སྡུག་བསྔལ་མི་བཟོད་པ་རང་གིས་མྱོང་བ་ལྟ་བུའི་ཚུལ་དུ་རིག་ནས་དེ་བཅད་པའི་ཆེད་དུ་བརྩོན་པའི་ཕྱིར། ཞེས་པའོ། །གསུམ་པ་ནི། སྦྱིན་པ་ཞེས་པ་རྐང་པ་བཞི་སྟེ། དེ་ཆོས་ཅན། སྦྱིན་པའི་ཕར་ཕྱིན་ལ་གཉིས་སུ་དབྱེར་ཡོད་དེ། སྦྱིན་པའི་ལས་བྱ་བྱེད་གསུམ་རང་བཞིན་གྱིས་སྟོང་པར་མངོན་སུམ་དུ་རྟོགས་པའི་འཇིག་རྟེན་ལས་འདས་པའི་སྦྱིན་པའི་ཕར་ཕྱིན་དང། ས་དང་པོའ་རྗེས་ཐོབ་ཀྱིས་བསྡུས་པའི་ཆོས་འཇིག་རྟེན་ིཔར་གྱུར་པའི་སྦྱིན་པ་གཉིས་སུ་ཡོད་པའི་ཕྱིར། འདི་ནི་ཀུན་རྫོབ་བདེན་པས་བསྡུས་པའི་སྦྱིན་པའི་ལས་བྱ་བྱེད་གསུམ་ལ་དམིགས་པ་དང་བཅས་ཤིང། དེ་ཡང་ས་དང་པོས་བསྡུས་པའི་གཏོང་བའི་སེམས་པ་ཡིན་གྱི། ལས་བྱ་བྱེད་གསུམ་བདེན་པར་འཛིན་པ་ལ་མི་བྱ་སྟེ། དེ་ལྟ་ན་ཕར་ཕྱིན་གྱི་མིང་བཏགས་ནས་ཀྱང་སྟོན་པ་མི་རིགས་པའི་ཕྱིར་རོ། །འཇིག་རྟེན་པའི་ཐ་སྙད་ཀྱང་གཉིས་སྣང་ཅན་གྱི་བློ་ལ་བཞག་པའོ། །གལ་ཏེ་གང་ཟག་འཇིག་རྟེན་པ་སོ་སོ་སྐྱེ་བོའ་སྦྱིན་པ་བསྟན་པར་འདོད་ིན་ཡང་བདེན་འཛིན་ལ་རྣམ་པ་ཐམས་ཅད་དུ་བྱར་མི་རུང་ངོ་།།གསུམ་པ་སའི་མིང་དོན་གྱིས་མཇུག་བསྡུ་བ་ནི། དེ་ལྟར་ཞེས་པ་རྐང་པ་བཞི་སྟེ། ས་དང་པོ་ལ་གནས་པའི་བྱང་ཆུབ་སེམས་དཔའ་ཆོས་ཅན། ནོར་བུ་ཆུ་ཤེལ་ལས་གྲུབ་པའི་ཟླ་བའི་དཀྱིལ་འཁོར་ཆ་ཐམས་ཅད་ཡོངས་སུ་རྫོགས་པ་བཞིན་དུ་ས་དང་པོའ་མི་མཐུན་ཕྱོགས་ཐམས་ཅད་ལས་ི རྒྱལ་ནས་རྣམ་པར་གནས་ཏེ། ས་དང་པོའ་ཡོན་ཏན་རྫོགས་པར་ཐོབ་པའི་སེམས་དཔའ ི་ཡིན་པའི་ཕྱིར། སེམས་བསྐྱེད་པ་དང་པོ་བཤད་ཟིན་ཏོ།།༈ གཉིས་པ་ས་དྲི་མ་མེད་པ་ལ་གསུམ། མིང་གི་ཁྱད་པར་གྱིས་མདོར་བསྟན། ཡོན་ཏན་གྱིས་རྒྱས་པར་བཤད། མིང་དོན་གྱིས་མཇུག་བསྡུ་བའོ། །དང་པོ་ནི། དེ་ཚུལ་ཞེས་པ་རྐང་པ་གཉིས་ཏེ། ས་གཉིས་པའི་མཉམ་གཞག་ཡེ་ཤེས་ཆོས་ཅན། དྲི་མ་མེད་པའི་ས་ཞེས་བྱ་སྟེ། རྨི་ལམ་དུ་ཡང་འཆལ་ཚུལ་གྱི་དྲི་མ་སྤངས་པ་ས་རབ་ཏུ་ཕྱེ་བའི་དོན་དམ་སེམས་བསྐྱེད་གཉིས་པ་ཡིན་པའི་ཕྱིར། རྨི་ལམ་དུ་འཆལ་ཚུལ་གྱི་དྲི་མ་སྤངས་པར་ཐལ། ཚུལ་ཁྲིམས་ཀྱི་ཕར་ཕྱིན་རྫོགས་པའི་ཕྱིར། གཉིས་པ་ལ་གསུམ། ས་དེར་ཚུལ་ཁྲིམས་ལྷག་པར་བསྟན་པ་དང། ཚུལ་ཁྲིམས་ཀྱི་བསྔགས་པ་དང། ཚུལ་ཁྲིམས་ཀྱི་ཕར་ཕྱིན་གྱི་དབྱེ་བའོ། །དང་པོ་ལ་གཉིས། ཚུལ་ཁྲིམས་ཀྱི་ཡོན་ཏན་རྫོགས་པ་དང། སྐྱོན་ཟད་པར་བསྟན་པའོ། །དང་པོ་ལ་གསུམ། སྤོང་བདུན་ཀུན་སློང་དང་བཅས་པ་ངང་གིས་འཕེལ་བ་དང། ས་དང་པོ་ལ་ལྟོས་ཏེ་ཆེས་ཡོངས་སུ་དག་པ་དང། དེའི་ཤེས་བྱེད་དོ། །དེ་གསུམ། ལུས་ངག་ཞེས་པ་རྐང་པ་གཉིས་དང། གཉིས་དང། གཉིས་ཀྱིས་རིམ་པ་བཞིན་ཏེ། ས་གཉིས་པ་པ་ཆོས་ཅན། དགེ་བའི་ལས་ལམ་བཅུ་ངང་གིས་གསོག་པར་བྱེད་དེ། ལུས་ངག་ཡིད་ཀྱི་རྒྱུ་བ་བཅས་རང་གི་ཁ་ན་མ་ཐོ་བ་ས་བོན་དང་བཅས་པ་དག་པས་རབ་ཏུ་ཕྱེ་བའི་ས་བརྙེས་པའི་ཕྱིར་ས་བཅུ་པར། ཀྱེ་རྒྱལ་བའི་སྲས་དག་བྱང་ཆུབ་སེམས་དཔའི་ས་དྲི་མ་མེད་པ་ལ་གནས་པའི་བྱང་ཆུབ་སེམས་དཔའ་ནི་རང་བཞིན་གྱིས་སྲོག་གཅོད་པ་སྤངས་པ་ཡིན་ཏེ།་ཞེས་སོགས་གསུངས་པ་ཆོས་ཅན། དགེ་བའི་ལས་ལམ་བཅུ་པོ་ས་དང་པོ་ལ་གནས་པས་མི་གསོག་པར་བསྟན་པ་མ་ཡིན་ཏེ། ས་དང་པོ་ལ་ལྟོས་ཏེ་ས་གཉིས་པའི་སྐབས་སུ་ཆེས་ཡོངས་སུ་དག་ཅིང་འཕེལ་བར་བསྟན་པ་ཙམ་ཡིན་པའི་ཕྱིར། ས་གཉིས་པའི་སྐབས་སུ་དེ་ལས་ཆེས་ཡོངས་སུ་དག་པར་ཐལ། ས་གཉིས་པ་པ་དེ་ས་དང་པོ་པ་ལས་དབང་པོ་བསྡམས་པ་མཆོག་ཏུ་གྱུར་པས་ཞི་ཞིང་འོད་ཆགས་པའི་ཕྱིར། གཉིས་པ་ལ་གཉིས། ཚུལ་ཁྲིམས་ཀྱི་སྐྱོན་ངོས་བཟུང་བ་དང། དེས་དག་པར་བསྟན་པའོ། །དང་པོ་ནི། གལ་ཏེ་ཞེས་པ་རྐང་པ་གཉིས་ཏེ། ཆོས་ཀྱི་དེ་ཉིད་མ་རྟོགས་པའི་དགེ་སློང་ཆོས་ཅན། ཚུལ་ཁྲིམས་ཀྱི་དྲི་མ་མཐའ་དག་དང་བྲལ་བ་མ་ཡིན་ཏེ། ཚུལ་ཁྲིམས་བདེན་པར་བཟུང་ནས་བདག་ཚུལ་ཁྲིམས་རྣམ་དག་དང་ལྡན་ནོ་སྙམ་དུ་རློམ་པའི་ཕྱིར། གཉིས་པ་ནི། དེ་ཕྱིར་ཞེས་པ་རྐང་པ་གཉིས་ཏེ། ས་གཉིས་པ་པ་ཆོས་ཅན། སྲོག་གཅོད་སོགས་གཞི་གང་ལས་སྤོང་བ་དང། གང་ཞིག་སྤོང་བ་དང། གང་གིས་སྤོང་བ་གསུམ་ལ་བདེན་པར་འཛིན་པ་དང། དེ་གསུམ་བདེན་གྲུབ་བཀག་པ་བདེན་པར་འཛིན་པའི་ཀུན་བཏགས་དང། ལྷན་སྐྱེས་ཀྱི་ས་བོན་སྤངས་པ་ཡིན་ཏེ། ཚུལ་ཁྲིམས་ཀྱི་དྲི་མ་མཐའ་དག་དང་བྲལ་བའི་ས་བརྙེས་པའི་ཕྱིར།གཉིས་པ་ལ་གསུམ། ཚུལ་ཁྲིམས་མ་བསྲུང་བའི་ཉེས་དམིགས། བསྲུངས་པའི་ཕན་ཡོན། ས་གཉིས་པའི་ཚུལ་ཁྲིམས་ལ་ལྷག་པར་བསྔགས་པའོ། །དང་པོ་ལ་གསུམ། ཚུལ་ཁྲིམས་འཆལ་ན་ངན་འགྲོར་ལྷུང་བ་དང། དེར་ལྟུང་ན་སྦྱིན་པའི་འབྲས་བུ་ལ་རྒྱུན་མ་ཆད་དུ་ལོངས་སྤྱོད་མི་ནུས་པ་དང། ངན་སོང་ལས་ཀྱང་ཐར་པར་དཀའ་བའོ། །དང་པོ་ནི། སྦྱིན་པས་ཞེས་པ་རྐང་པ་གཉིས་ཏེ། ཤེས་བྱ་ཆོས་ཅན། ཚུལ་ཁྲིམས་འཆལ་ན་ལོངས་སྤྱོད་ཡོད་ཀྱང་དེ་ལ་ལོངས་སྤྱོད་པའི་ལུས་རྟེན་ཁྱད་པར་ཅན་རྙེད་པར་དཀའ་སྟེ། དེ་འཆལ་ན་ངན་འགྲོར་ལྟུང་བའི་ཕྱིར། ཡང་ན་སྦྱིན་པས་ལོངས་སྤྱོད་དང་ལྡན་ཡང་ཚུལ་ཁྲིམས་འཆལ་ན་བདེ་འགྲོའ་རྟེན་ལ་ལོངས་སྤྱོད་མི་ནུས་ཏེ། དེ་འཆལ་ན་ིངན་འགྲོར་ལྷུང་ནས་སྦྱིན་འབྲས་ལ་ལོངས་སྤྱོད་པ་ཙམ་དུ་ཟད་པའི་ཕྱིར། གཉིས་པ་ནི། སྐྱེད་བཅས་ཞེས་པ་རྐང་པ་གཉིས་ཏེ། དེ་ཆོས་ཅན། ཚུལ་ཁྲིམས་འཆལ་ན་ལོངས་སྤྱོད་རྒྱུན་མི་འཆད་དུ་མི་འབྱུང་སྟེ། དེ་འཆལ་ན་ངན་འགྲོར་སྐྱེས་ནས་སྔར་གྱི་སྦྱིན་པ་བཏང་བའི་འབྲས་བུ་སྐྱེད་དང་བཅས་པ་ལོངས་སྤྱོད་པས་ཟད། ཕྱི་མའི་དོན་དུ་སྦྱིན་པ་སྤེལ་བར་མི་བྱེད་པས་ལོངས་སྤྱོད་འབྱུང་བའི་རྩ་བའང་ཟད་པའི་ཕྱིར། ཡང་ན་རྩ་བ་དང་ལོ་ཏོག་གཉིས་ཀ་སྔར་གྱི་སྦྱིན་པ་བཏང་བ་ལ་སྦྱར་ཏེ། སྦྱིན་པའི་ངོས་སྐལ་གྱི་འབྲས་བུ་གང་འབྱུང་བ་དེ་རྩ་བ་ཡིན་ལ་དེ་ཚུལ་ཁྲིམས་ཀྱིས་འཕེལ་བར་བྱས་པས་སྐྱེད་དོ། །གསུམ་པ་ནི། གང་ཚེ་ཞེས་པ་རྐང་པ་བཞི་སྟེ། ཚུལ་འཆལ་ངན་འགྲོར་ལྟུང་་བ་དེ་ཆོས་ཅན། རང་དབང་མེད་པའི་ངན་འགྲོ་ལས་ཐར་བར་དཀའ་སྟེ། བདེ་འགྲོར་རང་དབང་དུ་གནས་པའི་ཚེ་ཡང་ངན་འགྲོའ་གཡང་ཁ་ནས་སྡིག་ལྟུང་བསྡམས་ཏེ་རང་ཉིད་འཛིན་པར་མི་བྱེད་པའི་ཕྱིར། ིགཉིས་པ་ལ་གསུམ། སྦྱིན་པའི་གཏམ་མཛད་པའི་རྗེས་སུ་ཚུལ་ཁྲིམས་ཀྱི་གཏམ་མཛད་པའི་རྒྱུ་མཚན་དང། ཚུལ་ཁྲིམས་རྣམ་དག་བར་མ་ཆད་དུ་ལྡན་ན་སྦྱིན་སོགས་ཀྱི་འབྲས་བུ་རྒྱུན་ཆད་མི་སྲིད་པ་དང། ཚུལ་ཁྲིམས་མངོན་མཐོ་ངེས་ལེགས་ཀུན་གྱི་རྒྱུར་བསྟན་པའོ། །དང་པོ་ནི། དེ་ཕྱིར་ཞེས་པ་རྐང་པ་གཉིས་ཏེ། ཤེས་བྱ་ཆོས་ཅན། སྟོན་པས་སྦྱིན་པའི་གཏམ་གྱི་རྗེས་སུ་ཚུལ་ཁྲིམས་ཀྱི་གཏམ་མཛད་པའི་རྒྱུ་མཚན་ཡོད་དེ། སྦྱིན་སོགས་ཀྱི་ཡོན་ཏན་རྣམས་ཚུལ་ཁྲིམས་ཀྱི་རྗེས་སུ་འགྲོ་དགོས་པས་ཡོན་ཏན་གཞན་རྣམས་ཆུད་མི་ཟ་བར་བྱ་བའི་ཕྱིར་དུ་དེའི་རྗེས་སུ་ཚུལ་ཁྲིམས་ཀྱི་གཏམ་མཛད་པའི་ཕྱིར། །གཉིས་པ་ནི། ཡོན་ཏན་ཞེས་པ་རྐང་པ་གཉིས་ཏེ། དེ་ཆོས་ཅན། སྦྱིན་སོགས་ཚུལ་ཁྲིམས་ཀྱི་ཞིང་དུ་འཕེལ་ན། འབྲས་བུ་རྒྱུན་མི་འཆད་དུ་འབྱུང་བ་སྟེ། ཚུལ་ཁྲིམས་ཡོན་ཏན་ཀུན་གྱི་རྟེན་གྱི་གཙོ་བོར་བསྔགས་པའི་ཕྱིར། གསུམ་པ་ནི། སོ་སོའ་ཞེས་པ་རྐང་པ་བཞི་ིསྟེ། དེ་ཆོས་ཅན། ཚུལ་ཁྲིམས་ཡོན་ཏན་ཀུན་གྱི་གཞིར་བསྔགས་ཏེ། མངོན་མཐོ་ངེས་ལེགས་གཉིས་ཀའི་རྒྱུ་ཡིན་པའི་ཕྱིར། གསུམ་པ་ནི། ཇི་ལྟར་ཞེས་པ་རྐང་པ་བཞི་སྟེ། ས་གཉིས་པ་བ་ཆོས་ཅན། དཔེ་གཉིས་བཞིན་དུ་ཚུལ་འཆལ་རྒྱུད་ལ་གནས་པ་མི་སྲིད། ཚུལ་ཁྲིམས་ཀྱི་ཕར་ཕྱིན་ཡོངས་སུ་རྫོགས་པའི་ཕྱིར། གསུམ་པ་ནི། གང་གིས་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། ས་གཉིས་པའི་ཚུལ་ཁྲིམས་ཀྱི་ཕར་ཕྱིན་ལ་གཉིས་སུ་ཡོད་དེ། ས་གཉིས་པ་པའི་མཉམ་བཞག་གིས་བསྡུས་པའི་ཚུལ་ཁྲིམས་ཀྱི་འཁོར་གསུམ་བདེན་མེད་དུ་མངོན་སུམ་དུ་རྟོགས་པའི་ཡེ་ཤེས་དང། རྗེས་ཐོབ་ཀྱིས་བསྡུས་པའི་དམིགས་བཅས་ཀྱི་སྤོང་བའི་སེམས་པ་གཉིས་སུ་ཡོད་པའི་ཕྱིར། གསུམ་པ་ནི། རྒྱལ་སྲས་ཞེས་པ་རྐང་པ་བཞི་སྟེ། ས་གཉིས་པ་པའི་ཚུལ་ཁྲིམས་ཆོས་ཅན། ཚུལ་འཆལ་གྱིས་བསྐྱེད་པའི་ཡིད་ཀྱི་གདུངས་པ་སེལ་བར་བྱེད་པ་ཡིན་ཏེ། དགེ་བའི་ལས་ལམ་བཅུ་དྲི་མ་དང་བྲལ་བས་རབ་ཏུ་ཕྱེ་བའི་དོན་དམ་སེམས་བསྐྱེད་གཉིས་པ་ཡིན་པའི་ཕྱིར། སྟོན་ཀའི་ཟླ་འོད་དྲི་མ་མེད་པས་སྐྱེ་བོའ་ཡིད་ཀྱི་གདུངས་པ་སེལ་བར་བྱེད་པ་བཞིན་ནོ། །སེམས་བསྐྱེད་པ་ིགཉིས་པ་བཤད་ཟིན་ཏོ།། །། ༈ གསུམ་པ་ས་འོད་བྱེད་པ་ལ་གསུམ། མིང་གི་ཁྱད་པར་གྱིས་མདོར་བསྟན། ཡོན་ཏན་གྱིས་རྒྱས་པར་བཤད། མིང་དོན་གྱིས་མཇུག་བསྡུ་བའོ། །དང་པོ་ལ་གཉིས། དངོས་དང། འོད་ཀྱི་དཔེའོ། །དང་པོ་ནི། ཤེས་བྱའི་ཞེས་པ་རྐང་པ་ཕྱེད་དང་གསུམ་སྟེ། ས་གསུམ་པའི་ཡེ་ཤེས་ཆོས་ཅན། ས་འོད་བྱེད་པ་ཞེས་བྱ་སྟེ། ཤེས་སྒྲིབ་ཀྱི་བུད་ཤིང་བསྲེག་པའི་ཡེ་ཤེས་ཀྱི་མེ། ཞི་བའི་བདག་ཉིད་ཅན་གྱི་འོད་འབྱུང་བའི་དོན་དམ་སེམས་བསྐྱེད་གསུམ་པ་ཡིན་པའི་ཕྱིར། གཉིས་པ་ནི། བདེ་གཤེགས་ཞེས་པ་རྐང་པ་ཕྱེད་དང་གཉིས་ཏེ། དེ་ཆོས་ཅན། ཡེ་ཤེས་ཀྱི་སྣང་བ་ཁྱད་པར་ཅན་འབྱུང་སྟེ། ཉི་མ་ཤར་བའི་སྔ་རོལ་གྱི་ཟངས་མདོག་ལྟ་བུའི་འོད་དང་མཚུངས་པའི་ཡེ་ཤེས་ཀྱི་སྣང་བ་འབྱུང་བའི་ཕྱིར། གཉིས་པ་ལ་གསུམ། ཁྱད་ཆོས་ཀྱི་གཙོ་བོ་བཟོད་པའི་ཕར་ཕྱིན་བཤད་པ་དང། ས་དེར་ཐོབ་པའི་ཡོན་ཏན་གཞན་བསྟན་པ་དང། ཕར་ཕྱིན་དང་པོ་གསུམ་གྱི་ཡོན་ཏན་བྱེ་བྲག་ཏུ་བཤད་པའོ། །དང་པོ་ལ་གསུམ། ས་དེར་བཟོད་པ་ལྷག་པར་བསྟན་པ་དང། བཟོད་པའི་བསྔགས་པ་དང། བཟོད་པའི་ཕར་ཕྱིན་གྱི་དབྱེ་བའོ། །དང་པོ་ལ་གཉིས། སྙིང་རྗེའི་སྟོབས་ཀྱིས་བཟོད་པ་ལྷག་པ་དང། ཤེས་རབ་ཀྱི་སྟོབས་ཀྱིས་བཟོད་པ་ལྷག་པའོ། །དང་པོ་ནི། གལ་ཏེ་ཞེས་པ་རྐང་པ་བཞི་སྟེ། ས་གསུམ་པའི་བྱང་སེམས་ཆོས་ཅན། སྙིང་རྗེའི་སྟོབས་ཀྱིས་བཟོད་པ་ལྷག་པར་ལྡན་ཏེ། གཞན་གྱི་ཁྲོ་བས་བསླང་སྟེ་རུས་པ་དང་བཅས་པའི་ཤ་སྲང་རེ་རེ་ནས་ཡུན་རིང་པོའ་བར་དུ་སྡོད་ཅིང་བཅད་ཀྱང་ིདེ་ལ་སེམས་མི་འཁྲུགས་པར་མ་ཟད་གཞན་གྱིས་སེམས་བསྲུང་བས་ཕུན་སུམ་ཚོགས་པ་དང། ཁོང་ཁྲོའ་ཉེས་དམིགས་ལ་བསམ་ནས་ལྷག་པར་ཡང་བཟོད་པ་སྐྱེ་བའི་ཕྱིར། གཉིས་པ་ནི། བདག་ིམེད་ཅེས་པ་རྐང་པ་བཞི་སྟེ། དེ་ཆོས་ཅན། ཤེས་རབ་ཀྱི་སྟོབས་ཀྱིས་ཀྱང་བཟོད་པ་ལྷག་པར་ལྡན་ཏེ། ཆོས་ཐམས་ཅད་གཟུགས་བརྙན་དང་འདྲ་བར་མངོན་སུམ་དུ་གཟིགས་པའི་ས་གསུམ་པའི་གོ་འཕང་བརྙེས་པའི་ཕྱིར། གཉིས་པ་ལ་གསུམ། ཁོང་ཁྲོའ་ཉེས་དམིགས་དང། བཟོད་པའི་ཕན་ཡོན་དང། དེས་ན་རྟག་ིཏུ་བཟོད་པ་བསྟེན་པར་བྱའོ། །དང་པོ་ལ་གསུམ། ཁོང་ཁྲོས་སྔར་མེད་ཀྱི་སྡུག་བསྔལ་སྟོབས་ཅན་བསྐྱེད་པ་དང། སྔར་ཡོད་ཀྱི་ཡོན་ཏན་འཇོམས་པ་དང། དེ་མ་ཐག་ངན་འགྲོར་འཕེན་པའོ། །དང་པོ་ལ་གཉིས། གནོད་བྱེད་ལ་ཁོང་ཁྲོ་བྱ་མི་རིགས་པ་དང། བཟོད་པ་སྒོམ་རིགས་པའོ། །དང་པོ་ནི། གནོད་པ་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། གནོད་པ་བྱེད་པའི་གང་ཟག་ལ་ཁྲོ་བ་སྒོམ་པར་མི་རིགས་ཏེ། ཁྲོ་བ་བྱས་པས་ཚེ་འདིར་འདོད་དོན་མི་འགྲུབ་ཅིང་ཕྱི་མའི་བདེ་བ་དང་འགལ་བའི་དམྱལ་བའི་སྡུག་བསྔལ་འཕེན་པའི་ཕྱིར། གཉིས་པ་ནི། སྔོན་བྱས་ཞེས་པ་རྐང་པ་བཞི་སྟེ། དེ་ཆོས་ཅན། གནོད་བྱེད་ལ་བཟོད་པ་སྒོམ་པར་རིགས་ཏེ། གནོད་བྱེད་ཀྱིས་གནོད་པ་བྱས་པ་དེ་སྔར་རང་གིས་མི་དགེ་བ་བྱས་པའི་འབྲས་བུ་མྱོང་ནས་འཛད་པ་ཡིན་པ་ལ། སླར་ཡང་ཁོང་ཁྲོས་ངན་འགྲོའ་རྒྱུར་སྒྱུར་བས་མི་རིགས་པའི་ཕྱིར། ིགཉིས་པ་ལ་གསུམ། དགེ་རྩ་འཇོམས་པ་དང། ལང་ཚོ་འཇོམས་པ་དང། ཤེས་རབ་འཇོམས་པའོ། །དང་པོ་ནི། གང་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། ཁོང་ཁྲོ་དེ་ཆེས་་སྟོབས་དང་ལྡན་པའི་སྡིག་པ་ཡིན་ཏེ། བྱང་ཆུབ་སེམས་དཔའ་རྣམས་ལ་ཁྲོས་པའི་སེམས་ཀྱིས་སྦྱིན་པ་དང། ཚུལ་ཁྲིམས་སོགས་ཀྱི་དགེ་བ་བསྐལ་པ་བརྒྱར་བསགས་པ་སྐད་ཅིག་ཙམ་གྱིས་འཇོམས་ཤིང། དེའི་རྣམ་སྨིན་གྱི་མཚམས་ཀྱང་མཐའ་ཡས་པའི་ཕྱིར། གཉིས་པ་ནི། མི་སྡུག་ཅེས་པ་རྐང་པ་གཅིག་སྟེ། དེ་ཆོས་ཅན། ཁྲོ་བས་ལང་ཚོ་འཇོམས་ཏེ། ཁྲོ་བས་ཁྲོ་གཉེར་སྡུད་ཅིང་བཞིན་རས་ནག་པོར་བྱེད་པའི་ཕྱིར་དང། དེའི་དབང་གིས་དམ་པ་མིན་པའི་བྱ་བ་ལ་འཁྲིད་པའི་ཕྱིར། གསུམ་པ་ནི། ཚུལ་དང་ཞེས་པ་རྐང་པ་གཅིག་སྟེ། དེ་ཆོས་ཅན། ཁྲོ་བས་རིགས་མི་རིགས་དཔྱོད་པའི་རྣམ་དཔྱོད་འཇོམས་ཏེ། ཁྲོ་བས་ཟིལ་གྱིས་ནོན་ནས་བླང་དོར་ལ་རྨོངས་པར་འགྱུར་བའི་ཕྱིར། གསུམ་པ་ནི། མི་བཟོད་པ་ཞེས་པ་རྐང་པ་གཅིག་སྟེ། དེ་ཆོས་ཅན། ཁོང་ཁྲོས་དེ་མ་ཐག་ངན་འགྲོར་འཕེན་ཏེ། ཁོང་ཁྲོ་སྡིག་པ་སྟོབས་ཆེན་མཐར་ཐུག་པ་ཡིན་པའི་ཕྱིར། གཉིས་པ་ནི། བཟོད་པས་ཞེས་པ་རྐང་པ་ལྔ་སྟེ། དེ་ཆོས་ཅན། བཟོད་པས་སྐྱོན་དེ་དག་དང་འགལ་བའི་ཡོན་ཏན་འདྲེན་པར་བྱེད་དེ། བཟོད་པས་གཟུགས་མཛེས་པ་དང། དམ་པ་རྣམས་ཀྱིས་འདོད་པ་དང། བླང་དོར་གྱི་གནས་ལ་མཁས་པ་དང། ཚེ་གཞན་དུ་ལྷ་མིའི་གོ་འཕང་སོགས་སྟེར་བའི་ཕྱིར། གསུམ་པ་ནི། སོ་སོའ་ཞེས་པ་རྐང་པ་བཞི་སྟེ། དེ་ཆོས་ཅན། སྐྱེ་འཕགས་ཀྱི་ཁྲོ་བ་དང་བཟོད་པའི་སྐྱོན་ཡོན་ིརིག་པར་བྱས་ནས་རྟག་ཏུ་བཟོད་པ་བསྟེན་པར་བྱ་སྟེ། ཁོང་ཁྲོས་མི་འདོད་པ་མཐའ་དག་འདྲེན་ཅིང། བཟོད་པས་ཡོན་ཏན་མཐའ་དག་འདྲེན་པའི་ཕྱིར། གསུམ་པ་ནི། རྫོགས་སངས་ཞེས་པ་རྐང་པ་བཞི་སྟེ། དེ་ཆོས་ཅན། བཟོད་པའི་ཕར་ཕྱིན་ལ་གཉིས་སུ་ཡོད་དེ། ས་གསུམ་པའི་རྗེས་ཐོབ་ཀྱིས་བསྡུས་པའི་འཇིག་རྟེན་པའི་ཕར་ཕྱིན་དང། མཉམ་བཞག་གིས་བསྡུས་པའི་འཇིག་རྟེན་ལས་འདས་པའི་ཕར་ཕྱིན་གཉིས་སུ་ཡོད་པའི་ཕྱིར། གཉིས་པ་ལ་གཉིས། ཡོན་ཏན་འདྲེན་པའི་ནུས་པ་དང། ཉོན་མོངས་འཇོམས་པའི་ནུས་པའོ། །དང་པོ་ནི། ས་དེར་ཞེས་པ་རྐང་པ་གཅིག་སྟེ། ས་གསུམ་པ་བ་ཆོས་ཅན། ཡོན་ཏན་ཁྱད་པར་ཅན་གཞན་ཡང་ཐུགས་སུ་ཆུད་དེ། བསམ་གཏན་གཟུགས་མེད་དང་ཚད་མེད་བཞི་དང་མངོན་ཤེས་ལྔ་ལ་སོགས་པ་ཐོབ་པའི་ཕྱིར། གཉིས་པ་ལ་གཉིས། རང་གི་ཉོན་མོངས་འཇོམས་པའི་ནུས་པ་དང། གཞན་གྱི་ཉོན་མོངས་འཇོམས་པའི་ནུས་པའོ། །དང་པོ་ནི། འདོད་ཆགས་ཞེས་པ་རྐང་པ་གཅིག་སྟེ། དེ་ཆོས་ཅན། རང་རྒྱུད་ཀྱི་ཉོན་མོངས་ཕལ་ཆེར་ཟད་དེ་རྟེན་འབྲེལ་འཕོ་བ་མེད་པ་དང། འཇིག་པ་མེད་པའི་དོན་མངོན་སུམ་དུ་རྟོགས་པའི་ས་གསུམ་པའི་གོ་འཕང་བརྙེས་པའི་ཕྱིར། གཉིས་པ་ནི། དེས་ཀྱང་ཞེས་པ་རྐང་པ་གཉིས་ཏེ། དེ་ཆོས་ཅན། གཞན་རྒྱུད་ཀྱི་འདོད་ཆགས་འཇོམས་ཏེ། ལྷའི་དབང་པོའ་རྣམ་སྨིན་གྱི་སྐྱེ་བ་བཟུང་ནས་གཞན་གྱི་འདོད་པའི་འདོད་ཆགས་ལོག་པའི་ཐབས་སྒྲུབ་ིཅིང་འདོད་པའི་འདམ་ནས་འདོན་པ་ལ་མཁས་པའི་ཕྱིར། གསུམ་པ་ལ་གསུམ། ཕར་ཕྱིན་དང་པོ་གསུམ་གྱི་རྟེན་གྱི་ཁྱད་པར་དང། ཚོགས་གཉིས་གང་གིས་བསྡུས་པ་དང། སྐུ་གང་གི་རྒྱུ་ཡིན་པའོ། །དང་པོ་ནི། སྦྱིན་སོགས་ཞེས་པ་རྐང་པ་གཉིས་ཏེ། ཕར་ཕྱིན་དང་པོ་གསུམ་ཆོས་ཅན། ཁྱོད་བྱང་ཆུབ་སེམས་དཔའ་ཁྱིམ་པ་དང་རབ་བྱུང་གི་ཕྱོགས་གཉིས་ཀྱི་ཁྱིམ་པའི་རྟེན་ཅན་ལ་བསྔགས་པའི་རྒྱུ་མཚན་ཡོད་དེ། ཁྱིམ་པ་རྣམས་ཀྱིས་ཁྱོད་སྒྲུབ་སླ་བས་དེ་ལྟར་བསྔགས་པའི་ཕྱིར། གཉིས་པ་ནི། བསོད་ནམས་ཞེས་པ་རྐང་པ་གཅིག་སྟེ། དེ་ཆོས་ཅན། ཚོགས་གཉིས་ཀྱི་ནང་ནས་བསོད་ནམས་ཀྱི་ཚོགས་ཀྱིས་བསྡུས་ཏེ། ཐབས་ཀྱི་ཆར་གྱུར་པའི་སས་བསྡུས་ཀྱི་ཡོན་ཏན་ཡིན་པའི་ཕྱིར། གསུམ་པ་ནི། སངས་རྒྱས་ཞེས་པ་རྐང་པ་གཅིག་སྟེ། དེ་ཆོས་ཅན། གཟུགས་སྐུའི་རྒྱུ་ཡིན་ཏེ། བསོད་ནམས་ཀྱི་ཚོགས་ཡིན་པའི་ཕྱིར། ཕར་ཕྱིན་གཞན་རྣམས་ཀྱི་རྟེན་གྱི་ཁྱད་པར་སོགས་ཀྱང་གོ་བར་འགྱུར་རོ།།གསུམ་པ་ནི། རྒྱལ་བའི་ཞེས་པ་རྐང་པ་བཞི་སྟེ། ས་གསུམ་པ་བ་ཆོས་ཅན། རང་རྒྱུད་ཀྱི་ས་གསུམ་པའི་གེགས་ཀྱི་མུན་པ་ཐོག་མར་བསལ་ནས་གཞན་རྒྱུད་ཀྱི་ས་གསུམ་པ་སྐྱེ་བའི་གེགས་ཀྱང་སེལ་ནུས་ཏེ། ས་གསུམ་པ་འོད་བྱེད་པ་བརྙེས་པའི་ཕྱིར། དེ་ཆོས་ཅན། རང་གཞན་གྱི་སྐྱོན་འཇོམས་པ་ལ་ཆེས་རྣོ་བར་འཇུག་ཀྱང་སྐྱོན་ལྡན་གྱི་སྐྱེ་བོ་ལ་ཁྲོ་བར་མི་འགྱུར་ཏེ། བཟོད་པའི་ཕར་ཕྱིན་ལ་གོམས་ཤིང་སྙིང་རྗེས་རྒྱུད་སྣུམ་པའི་ཕྱིར། སེམས་བསྐྱེད་པ་གསུམ་པ་བཤད་ཟིན་ཏོ།། །།༈ བཞི་པ་ས་འོད་འཕྲོ་བ་ལ་གསུམ། ཡོན་ཏན་གྱི་ཁྱད་པར་དང། མིང་གི་ཁྱད་པར་དང། མིང་གི་ཐ་སྙད་དེ་འཇུག་པའི་རྒྱུ་མཚན་ནོ། །དང་པོ་ནི། ཡོན་ཏན་ཞེས་པ་རྐང་པ་གཉིས་ཏེ། ཤེས་བྱ་ཆོས་ཅན། འཇིག་རྟེན་ལས་འདས་མ་འདས་ཀྱི་ཡོན་ཏན་ཐམས་ཅད་བརྩོན་འགྲུས་ཀྱི་རྗེས་སུ་འགྲོ་སྟེ། དགེ་བའི་བྱ་བ་ལ་སྤྲོ་བ་དང་ལྡན་པ་ཁོ་ན་ལ་ཡོན་ཏན་གསར་དུ་ཐོབ་པ་དང། གོང་དུ་འཕེལ་བ་དང་ཡངས་པར་འགྱུར་བའི་ཕྱིར། བརྩོན་འགྲུས་དེ་རང་འབྲས་ཚོགས་གཉིས་ཀྱི་རྒྱུར་ཡང་འགྱུར་ཏེ། སྔ་མའི་སྒྲུབ་བྱའི་ཆོས་དེ་རྟགས་སུ་དགོད་དོ། །གཉིས་པ་ནི། བརྩོན་འགྲུས་ཞེས་པ་རྐང་པ་གཉིས་ཏེ། ས་བཞི་པའི་ཡེ་ཤེས་ཆོས་ཅན། ས་འོད་འཕྲོ་བ་ཞེས་བྱ་སྟེ། བརྩོན་འགྲུས་ཀྱི་ཕར་ཕྱིན་གྱི་ཡོན་ཏན་ཡོངས་སུ་དག་པའི་སྒོ་ནས་བརྩོན་འགྲུས་ལྷག་པར་འབར་བའི་དོན་དམ་སེམས་བསྐྱེད་བཞི་པ་ཡིན་པའི་ཕྱིར། གསུམ་པ་ལ་གཉིས། དངོས་དང། སྤང་བྱ་ཟད་པའི་ཁྱད་པར་རོ། །དང་པོ་ནི། དེར་ནི་ཞེས་པའི་རྐང་པ་གསུམ་སྟེ། དེ་ཆོས་ཅན། འོད་འཕྲོ་བ་ཞེས་པའི་མིང་གི་ཐ་སྙད་བྱར་རུང་སྟེ། བྱང་ཕྱོགས་སོ་བདུན་བསྒོམས་པའི་སྟོབས་ཀྱིས་སྔར་ས་གསུམ་པར་བཤད་པའི་ཟངས་ཀྱི་སྣང་བ་ལས་ལྷག་པའི་ཡེ་ཤེས་ཀྱི་སྣང་བ་དང་བཅས་པའི་དོན་དམ་སེམས་བསྐྱེད་བཞི་པ་ཡིན་པའི་ཕྱིར། གཉིས་པ་ནི། རང་དུ་ཞེས་པ་རྐང་པ་གཅིག་སྟེ། དེ་ཆོས་ཅན། སྤངས་པའི་ཁྱད་པར་བླ་ན་མེད་པ་དང་ལྡན་ཏེ། བདག་དང་བདག་གིར་འཛིན་པ་དང་དེ་དང་འབྲེལ་བའི་ཉོན་མོངས་ཀྱི་ས་བོན་ཕལ་ཆེར་བཅོམ་པའི་ཕྱིར། སེམས་བསྐྱེད་པ་བཞི་པ་བཤད་ཟིན་ཏོ།། །། ༈ ལྔ་པ་ས་སྦྱང་དཀའ་བ་ལ་གཉིས། མིང་གི་ཁྱད་པར་དང། ཡོན་ཏན་གྱི་ཁྱད་པར་རོ། །དང་པོ་ནི། བདག་ཉིད་ཅེས་པ་རྐང་པ་གཉིས་ཏེ། ས་ལྔ་པའི་ཡེ་ཤེས་ཆོས་ཅན། སྦྱང་དཀའ་བ་ཞེས་བྱ་སྟེ། ཁྱོད་ལ་གནས་པའི་སེམས་དཔའ་དེ་འཇིག་རྟེན་གྱི་ཁམས་ཐམས་ཅད་ན་གནས་པའི་ལྷའི་བུའི་བདུད་ཀུན་གྱིས་ཕམ་པར་བྱེད་མི་ནུས་པའི་ཁྱོད་དོན་དམ་སེམས་བསྐྱེད་ལྔ་པ་ཡིན་པའི་ཕྱིར། གཉིས་པ་ནི། བསམ་གཏན་ཞེས་པ་རྐང་པ་གཉིས་ཏེ། ས་ལྔ་པའི་བྱང་སེམས་ཆོས་ཅན། སའི་ཡོན་ཏན་ཕུན་སུམ་ཚོགས་པ་མངའ་སྟེ། བསམ་གཏན་གྱི་ཕར་ཕྱིན་ལྷག་པར་རྫོགས་ཤིང་བློ་གྲོས་བཟང་པོ་འཕགས་པ་རྣམས་ཀྱི་བདེན་པ་བཞིའི་གནས་ལུགས་ཤེས་པ་ཞིབ་མོས་རྟོགས་པ་ལ་ཤིན་ཏུ་མཁས་པ་ཐོབ་པའི་ཕྱིར། སེམས་བསྐྱེད་པ་ལྔ་པ་བཤད་ཟིན་ཏོ།། །།༈ དྲུག་པ་ས་མངོན་དུ་གྱུར་པ་ལ་གསུམ། ཡུལ་ཅན་སའི་མིང་དོན་གྱིས་མདོར་བསྟན་པ་དང། ཡུལ་སྟོང་པ་ཉིད་གཏན་ལ་དབབ་པ་དང། སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བའོ། །དང་པོ་ལ་གཉིས། དངོས་དང། ཤེར་ཕྱིན་གྱི་ཆེ་བ་བརྗོད་པའོ། །དང་པོ་ནི། མངོན་དུ་ཞེས་པ་རྐང་པ་བཞི་སྟེ། ས་དྲུག་པའི་ཡེ་ཤེས་ཆོས་ཅན། ཁྱོད་ལ་མངོན་དུ་གྱུར་པའི་ས་ཞེས་བྱ་སྟེ། བསམ་གཏན་གྱི་ཕར་ཕྱིན་ཡོངས་སུ་རྫོགས་པའི་སྟོབས་ཀྱིས་གཟུགས་བརྙན་དང་འདྲ་བའི་ཆོས་ཉིད་ཁོང་དུ་ཆུད་ཅིང་སངས་རྒྱས་ཀྱི་ཆོས་མངོན་དུ་གྱུར་པའི་དོན་དམ་སེམས་བསྐྱེད་དྲུག་པ་ཡིན་པའི་ཕྱིར། འགོག་པའི་སྙོམས་འཇུག་ཐོབ་སྟེ། ཤེས་རབ་ཀྱི་ཕར་ཕྱིན་རྫོགས་པའི་ཕྱིར། གཉིས་པ་ནི། ཇི་ལྟར་ཞེས་པ་རྐང་པ་བཞི་སྟེ། ཤེས་རབ་ཀྱི་ཕར་ཕྱིན་ཆོས་ཅན། ཕར་ཕྱིན་གཞན་ལས་མཆོག་ཏུ་གྱུར་ཏེ། མིག་ལྡན་གྱི་སྐྱེས་བུས་དམིགས་པུ་བྱས་ཏེ་ལོང་བའི་ཚོགས་གྲོང་ཁྱེར་དུ་བགྲོད་པ་ལྟར། ཕར་ཕྱིན་གཞན་རྣམས་ཁྱོད་ཀྱིས་དམིགས་པུ་བྱས་ཏེ་རྣམ་མཁྱེན་གྱི་སར་བགྲོད་དགོས་ཀྱི། ཁྱོད་ཀྱི་དམིགས་པུ་དང་བྲལ་ན། བགྲོད་མི་ནུས་པའི་ཕྱིར། ཕར་ཕྱིན་གཞན་གྱི་དམིགས་པུ་བྱེད་པར་ཐལ། ཡང་དག་པའི་ལམ་དང་ལམ་མ་ཡིན་པའི་དེ་ཁོ་ན་ཉིད་མཐོང་བས་ཁྱད་པར་དུ་བྱས་པའི་ཕར་ཕྱིན་ཡིན་པའི་ཕྱིར། གཉིས་པ་ལ་གསུམ། གང་ལ་བརྟེན་ནས་བཤད་པ་དང། གདུལ་བྱ་གང་ལ་བཤད་པ་དང། ཆོས་གང་བཤད་པའོ། །དང་པོ་ནི། ཇི་ལྟར་ཞེས་པ་རྐང་པ་བཞི་སྟེ། སློབ་དཔོན་ཟླ་གྲགས་ཆོས་ཅན། ཁྱོད་ཀྱིས་རྟེན་འབྲེལ་གྱི་གནས་ལུགས་གཞན་ལ་ལྟོས་མེད་དུ་རང་དབང་དུ་ཕྱིན་ཅི་མ་ལོག་པར་འཆད་མི་ནུས་ཀྱང། སློབ་དཔོན་གཞན་ལ་ལྟོས་ནས་འཆད་ནུས་ཏེ། ས་དྲུག་པ་ལ་གནས་པའི་བྱང་ཆུབ་སེམས་དཔའ་དེས་ཆེས་ཟབ་པའི་ཆོས་རྟེན་འབྲེལ་གྱི་དེ་ཉིད་མངོན་སུམ་དུ་རྟོགས་པ་དེ་ལྟར་སློབ་དཔོན་ཀླུ་སྒྲུབ་ཀྱིས་ངེས་དོན་གྱི་ལུང་དང་རིགས་པ་ཡང་དག་གིས་རྒྱས་པར་གཏན་ལ་ཕབ་པའི་གཞུང་དང་མན་ངག་གི་རྗེས་སུ་འབྲངས་ནས་ཁྱེད་ཀྱིས་ཕྱིན་ཅི་མ་ལོག་པར་འཆད་ནུས་པའི་ཕྱིར། གཉིས་པ་ལ་གསུམ། སྣོད་བརྟགས་པ་དང། སྣོད་རུང་གི་གདུལ་བྱ་ལ་སྟོང་ཉིད་ཀྱི་ཡོན་ཏན་ཀུན་འབྱུང་བ་དང། དེ་ལ་ཉན་པར་གདམས་པའོ། །དང་པོ་ནི། སོ་སོའ་ཞེས་པ་རྐང་པ་བདུན་ིཏེ། སྟོང་པ་ཉིད་ཕྱིན་ཅི་མ་ལོག་པའི་གཏམ་ཐོས་པ་ཙམ་གྱིས་ནང་དུ་དགའ་བ་ཕུལ་དུ་ཕྱིན་པ་འབྱུང་ཞིང་དེའི་དབང་གིས་མིག་ནས་མཆི་མ་འཛག་པ་དང། ལུས་ཀྱི་བ་སྤུ་སྡང་བའི་ལུས་ཀྱི་ཐ་སྙད་ཁྱད་པར་ཅན་དང་ལྡན་པའི་ཚོགས་ལམ་པ་དབང་པོ་ཤིན་ཏུ་རྣོན་པོ་དེ་ཆོས་ཅན། ཁྱོད་ལ་དོན་དམ་བདེན་པ་བསྟན་པར་འོས་ཏེ། དེ་བསྟན་པའི་སྣོད་དུ་གྱུར་པ་ཡིན་པའི་ཕྱིར། དེར་ཐལ། དེ་བསྟན་པའི་སྣོད་རུང་གི་ཆོས་ཐར་པ་ཆ་མཐུན་གྱི་དགེ་རྩ་ཁྱད་པར་ཅན་རྒྱུད་ལ་ལྡན་པའི་སྐྱེས་བུ་ཡིན་པའི་ཕྱིར། གཉིས་པ་ནི། དེ་ལ་ཞེས་པ་དྲུག་ཏེ། དེ་ཆོས་ཅན། ཁྱོད་ལ་སྟོང་ཉིད་ཕྱིན་ཅི་མ་ལོག་པ་གོ་བའི་རྗེས་སུ་འགྲོ་བའི་ཡོན་ཏན་ཀུན་འབྱུང་སྟེ། སྟོང་ཉིད་ཀྱི་གཏམ་ཉན་པའི་ཕྱིར་དུ་ལུས་རྟེན་ཁྱད་པར་ཅན་འགྲུབ་པའི་ཕྱིར་ཚུལ་ཁྲིམས་ཡང་དག་པར་ལེན་པ་དང། དེའི་ཚེ་ལོངས་སྤྱོད་ཀྱིས་མི་འཕོངས་པའི་ཕྱིར་སྦྱིན་པ་གཏོང་བ་དང། སྟོང་ཉིད་ཀྱི་ལྟ་བ་སྙིང་རྗེས་ཟིན་པས་སངས་རྒྱས་འཐོབ་དགོས་པར་མཐོང་ནས་སྙིང་རྗེ་བསྟེན་པ་དང། དགེ་བའི་བཤེས་གཉེན་མཉེས་པའི་ཕྱིར་དུ་བཟོད་པ་བསྒོམ་པ་དང། བྱང་ཆུབ་མ་ཐོབ་བར་དུ་དགེ་རྩ་རྒྱུན་མི་འཆད་པའི་ཕྱིར་རྫོགས་པའི་བྱང་ཆུབ་ཏུ་བསྔོ་བས་རྒྱས་འདེབས་པ་དང། རྟེན་འབྱུང་གི་དེ་ཉིད་ཟབ་མོ་སྟོན་པའི་བྱང་ཆུབ་སེམས་དཔའ་རྣམས་ལ་གུས་པ་ཁྱད་པར་ཅན་འབྱུང་བའི་ཕྱིར། གསུམ་པ་ནི། ཟབ་ཅིང་ཞེས་པ་རྐང་པ་གསུམ་སྟེ། དེ་ཆོས་ཅན། སྟོང་པ་རྟེན་འབྱུང་གི་དོན་དུ་འཆར་བའི་ལམ་འདི་མཉན་པར་འོས་ཏེ། རྟེན་འབྱུང་རང་བཞིན་མཐའ་དག་གིས་སྟོང་པའི་ཟབ་མོ་དང་དེ་གོ་བའི་སྟོབས་ཀྱིས་དྲངས་པའི་སྦྱིན་སོགས་རྒྱ་ཆེ་བའི་ཚུལ་ཉམས་སུ་ལེན་པ་ལ་མཁས་པར་བྱས་ཏེ་གོམས་པས་ས་དང་པོ་ཐོབ་ནུས་པའི་ཕྱིར། གསུམ་པ་ལ་གཉིས། བདག་མེད་གཉིས་རྒྱས་པར་བཤད་པ་དང། སྟོང་ཉིད་བཅུ་དྲུག་བཤད་པའོ། །དང་པོ་ལ་གཉིས། ཆོས་ཀྱི་བདག་མེད་བཤད་པ་དང། གང་ཟག་གི་བདག་མེད་བཤད་པའོ། །དང་པོ་ལ་གཉིས། མཐའ་བཞིའི་སྐྱེ་བ་བཀག་པའི་དམ་བཅའ་བསྟན་པ་དང། དེ་སྒྲུབ་བྱེད་ཀྱི་རིགས་པ་བསྟན་པའོ། །དང་པོ་ནི། དེ་ཉིད་ཅེས་པ་རྐང་པ་གཉིས་ཏེ། ཕྱི་ནང་གི་དངོས་པོ་རྣམས་ཆོས་ཅན། བདག་ལས་སྐྱེ་བ་མ་ཡིན་ཏེ། བདག་ལས་སྐྱེ་ན་སླར་ཡང་སྐྱེ་བ་དོན་མེད་པ་དང། སྐྱེ་བ་ཐུག་པ་མེད་པར་ཐལ་བའི་གནོད་པར་འགྱུར་བའི་ཕྱིར། གཞན་ལས་སྐྱེ་བ་མ་ཡིན་ཏེ། གཞན་ལས་སྐྱེ་ན་རྒྱུ་འབྲས་འཆོལ་བར་ཐལ་བའི་ཕྱིར། གཉིས་ཀ་ལས་སྐྱེ་བ་མ་ཡིན་ཏེ། ཡ་གྱལ་སོ་སོ་ལས་སྐྱེ་བ་མི་འགྲུབ་པའི་ཕྱིར། རྒྱུ་མེད་ལས་སྐྱེ་བ་མ་ཡིན་ཏེ། ཡུལ་དུས་རེས་འགའ་སྐྱེ་བར་དམིགས་པའི་ཕྱིར། གཉིས་པ་ལ་བཞི། རིགས་པ་རྒྱས་པར་བསྟན་པ་དང། དེས་ན་རང་བཞིན་གྱིས་དབེན་པར་བསྟན་པ་དང། ཀུན་རྫོབ་པའི་སྐྱེ་བ་རྟེན་འབྲེལ་དུ་བསྟན་པ་དང། རིགས་པས་རྣམ་པར་དཔྱད་པའི་དགོས་པ་བསྟན་པའོ། །དང་པོ་ལ་བཞི་ལས། དང་པོ་བདག་སྐྱེ་དགག་པ་ལ་གཉིས། དེ་འགོག་པའི་རིགས་པ་རྒྱས་པར་བསྟན་པ་དང། བདག་སྐྱེ་ཁས་བླངས་ན་བྱ་བྱེད་ཐམས་ཅད་འཆོལ་བར་ཐལ་བའི་ཉེས་པའོ། །

[དང་པོ་ལ་གཉིས། བདག་སྐྱེ་བདེན་པ་གཉིས་ཆར་དུ་དགག་པ་དང། བཀག་པའི་མཇུག་བསྡུ་བའོ། །དང་པོ་ལ་གཉིས། དེ་ཁོ་ན་ཉིད་དུ་གྲུབ་པ་དགག་པ་དང། ཐ་སྙད་དུ་གྲུབ་པ་དགག་པའོ། །དང་པོ་ལ་གཉིས། སྐྱེ་བ་དོན་མེད་དུ་ཐལ་བ་དང། ཐུག་མེད་དུ་ཐལ་བའོ། །དང་པོ་ནི། 

དེ་ནི་ཞེས་པ་རྐང་པ་གཅིག་སྟེ། མྱུ་གུ་ཆོས་ཅན། སླར་ཡང་ས་བོན་གྱི་སྐད་ཅིག་གཉིས་པའི་དུས་སུ་སྐྱེ་བའི་འབྲས་བུའི་ཡོན་ཏན་འགའ་ཡང་མེད་པར་ཐལ། ས་བོན་གྱི་དུས་ནས་ཁྱོད་ཆ་ཤས་ཐམས་ཅད་ཀྱིས་ས་བོན་གྱི་བདག་ཉིད་དུ་གྲུབ་ཟིན་པའི་ཕྱིར། བདག་སྐྱེ་གཞན་སྐྱེ་ཁས་ལེན་པ་ཀུན་གྱིས་འབྲས་བུའི་སྐྱེ་དུས་རྒྱུའི་རྗེས་སུ་འདོད་པ་ལ་འདྲའོ། །གཉིས་པ་ལ་གསུམ། སྐད་ཅིག་དང་པོའ་དུས་སུ་ཆ་ཤས་ཐམས་ཅད་ཀྱིས་སྐྱེས་ཟིན་པ་ིསླར་ཡང་སྐད་ཅིག་གཉིས་པའི་དུས་སུ་སྐྱེ་མི་རིགས་པའི་དམ་བཅའ་དང། དེ་སྒྲུབ་པའི་རིགས་པ་དང། གཞན་གྱི་སྐྱོན་སྤོང་དགག་པའོ། །དང་པོ་ནི། 

སྐྱེས་པར་ཞེས་པ་རྐང་པ་གཅིག་སྟེ། ས་བོན་གྱི་བདག་ཉིད་ཆོས་ཅན། སླར་ཡང་ཁྱོད་རང་གི་སྐད་ཅིག་གཉིས་པའི་དུས་སུ་སྐྱེ་བ་མི་རིགས་པར་ཐལ། ཁྱོད་རང་གི་སྐད་ཅིག་དང་པོའ་དུས་ན་ཆ་ཤས་ཐམས་ཅད་ཀྱིས་རྫོགས་པར་སྐྱེས་ཟིན་པའི་ིཕྱིར། འདི་ནི་སྐྱེ་བ་དོན་མེད་དུ་ཐལ་བའི་ཐལ་འགྱུར་གྱི་ཁྱབ་པ་དེ་ཉིད་དམ་བཅར་བྱས་ནས་ཁྱབ་པ་དེ་མ་གྲུབ་པར་རྟོགས་ན། གནོད་པ་ཅན་གྱི་ཚད་མ་བསྟན་པའི་ཆེད་དུ་འཆད་པར་འགྱུར་བའི་ཐུག་མེད་ཀྱི་ཐལ་བ་འཕེན་པ་ཡིན་ནོ། །གཉིས་པ་ནི། 

སྐྱེས་ཟིན་ཞེས་པ་རྐང་པ་གསུམ་སྟེ། རྐང་པ་གསུམ་པ་ཡར་བླངས་ནས། ནས་ཀྱི་ས་བོན་ཆོས་ཅན། ཁྱོད་ཟུར་ཉམས་པ་ཙམ་ཡང་མེད་པར་འཁོར་བ་མ་སྟོངས་བར་དུ་རིགས་འདྲ་བར་མ་ཆད་དུ་སྐྱེ་བར་ཐལ། ཁྱོད་བདག་ལས་སྐྱེ་བ་གང་ཞིག །དེ་ལྟ་ན་སྐད་ཅིག་གཉིས་པའི་དུས་སུ་ཡང་ཁྱོད་རང་རྫོགས་པར་སྐྱེ་བའི་དངོས་རྒྱུ་སྐད་ཅིག་དང་པོའ་དུས་སུ་ཚང་བ་དང། ཡང་སྐད་ཅིག་གསུམ་པའི་དུས་སུ་རྫོགས་པར་སྐྱེ་བའི་དངོས་ིརྒྱུ་སྐད་ཅིག་གཉིས་པའི་དུས་སུ་ཚང་བ་སོགས་ཀྱི་ཉེས་པར་འགྱུར་བའི་ཕྱིར། འདོད་ན། ཁྱོད་ལས་ནས་ཀྱི་མྱུ་གུ་སོགས་སྐྱེ་བ་མི་སྲིད་པར་ཐལ། ཁྱོད་སྦང་རོ་སོགས་སུ་འགྱུར་བ་མེད་པར་དེ་དག་སྐྱེ་བ་མི་སྲིད་པ་གང་ཞིག །ཁྱོད་རྣམ་པ་འགྱུར་བ་ཙམ་ཡང་མེད་པར་འཁོར་བ་མ་སྟོངས་བར་དུ་སྐྱེ་བའི་ཕྱིར། གསུམ་པ་ལ་བཞི། མྱུ་གུ་ས་བོན་གྱི་འཇིག་བྱེད་དུ་མི་འཐད་པ་དང། རྒྱུ་འབྲས་ཐམས་ཅད་འདྲེས་པར་ཐལ་བ་དང། ས་བོན་གྱི་གནས་སྐབས་བཏང་ནས་མྱུ་གུར་འགྱུར་ན་རང་བཞིན་གཅིག་པ་ཉམས་པ་དང། རང་བཞིན་གཅིག་ན་གྲུབ་དུས་ཕྱིན་ཅི་ལོག་ཏུ་ཐལ་བའོ། །དང་པོ་ནི། 

ཇི་ལྟར་ཞེས་པ་རྐང་པ་གཅིག་སྟེ། མྱུ་གུ་ཆོས་ཅན། ས་བོན་གྱི་འཇིག་བྱེད་མ་ཡིན་པར་ཐལ། དེ་དང་རང་བཞིན་གཅིག་ཡིན་པའི་ཕྱིར། གཉིས་པ་ནི། 

བྱེད་རྒྱུ་ཞེས་པ་རྐང་པ་གཉིས་ཏེ། དེ་ཆོས་ཅན། ས་བོན་དང་དབྱིབས་དང་ཁ་དོག་དང་རོ་དང་ནུས་པ་དང་སྨིན་པ་སོ་སོར་མེད་པར་ཐལ། རང་བཞིན་གྱིས་གྲུབ་པའི་གཅིག་ཡིན་པའི་ཕྱིར། གསུམ་པ་ནི། 

གལ་ཏེ་ཞེས་པ་རྐང་པ་གཉིས་ཏེ། དེ་ཆོས་ཅན། ས་བོན་དང་རང་བཞིན་གཅིག་མ་ཡིན་པར་ཐལ། ས་བོན་གྱི་གནས་སྐབས་བཏང་ནས་ཁྱོད་ཀྱི་ངོ་བོར་འགྱུར་དགོས་པའི་ཕྱིར། བཞི་པ་ནི། 

གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། ཁྱོད་ཀྱི་དུས་ན་ས་བོན་མ་གྲུབ་པ་བཞིན་དུ་ཁྱོད་ཀྱང་མ་གྲུབ་པའམ། ཡང་ན་ཁྱོད་བཞིན་དུ་ཁྱོད་ཀྱི་དུས་ན་ས་བོན་ཡང་གྲུབ་པར་ཐལ། ཁྱོད་དང་དེ་གཉིས་རང་བཞིན་གྱིས་གྲུབ་པའི་གཅིག་ཡིན་པའི་ཕྱིར། ཁྱོད་དང་དེ་གཉིས་རང་བཞིན་གཅིག་ཏུ་ཁས་བླང་དུ་མི་རུང་བར་ཐལ། དེ་ཁས་བླངས་པ་ལ་ཇི་སྐད་བཤད་པའི་སྐྱོན་དུ་འགྱུར་བའི་ཕྱིར། གཉིས་པ་ནི། 

གང་ཕྱིར་ཞེས་པ་རྐང་པ་གཉིས་ཏེ། ཤེས་བྱ་ཆོས་ཅན། བདག་སྐྱེ་ཐ་སྙད་དུ་ཡང་མ་གྲུབ་པར་ཐལ། དེ་གྲུབ་ན་ས་མྱུག་གཅིག་ཏུ་གྲུབ་མཐས་བློ་མ་བསྒྱུར་བ་རྣམས་ཀྱིས་ཀྱང་གྲུབ་དགོས་པ་ལས་དེ་རྣམས་ཀྱིས་ས་མྱུག་གཅིག་ཏུ་ཁས་ཀྱང་མ་བླངས་ཚད་མས་ཀྱང་མ་གྲུབ་པའི་ཕྱིར། གཅིག་ཏུ་ཚད་མས་མ་གྲུབ་པར་ཐལ། ས་བོན་ཞིག་པའི་རྗེས་སུ་མྱུ་གུ་འབྱུང་བ་འཇིག་རྟེན་པའི་མངོན་སུམ་ཚད་མས་གྲུབ་པའི་ཕྱིར། གཉིས་པ་ནི།

 དེ་ཕྱིར་ཞེས་པ་རྐང་པ་གཉིས་ཏེ། དེ་ཆོས་ཅན། བདག་སྐྱེ་ཐ་སྙད་དང་དོན་དམ་གཉིས་ཆར་དུ་མ་གྲུབ་པར་ཐལ། དེ་གྲུབ་པ་ལ་ཇི་སྐད་བཤད་པའི་རིགས་པས་གནོད་ཅིང། སློབ་དཔོན་འཕགས་པས་དགག་བྱ་ལ་དོན་དམ་གྱི་ཁྱད་པར་མ་སྦྱར་བར། བདག་ལས་མ་ཡིན་ཞེས་སྤྱིར་ཞེས་སྨོས་པ་དགོས་པ་དང་བཅས་པའི་ཕྱིར། གཉིས་པ་ནི། 
 
 བདག་ལས་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། ལས་བྱ་བྱེད་ཐམས་ཅད་གཅིག་ཏུ་ཐལ། དངོས་པོ་རྣམས་བདག་ལས་སྐྱེ་བའི་ཕྱིར། བདག་ལས་སྐྱེ་བ་ཁས་བླང་དུ་མི་རུང་བར་ཐལ། བདག་སྐྱེ་ཁས་བླངས་པ་ལ་ཉེས་པ་མཐའ་ཡས་པར་འགྱུར་བའི་ཕྱིར། དེར་ཐལ། རྒྱུ་འབྲས་རང་བཞིན་གཅིག་ཏུ་མི་རུང་བའི་ཕྱིར།]
 
 
  གཉིས་པ་གཞན་སྐྱེ་དགག་པ་ལ་གཉིས། སྤྱིར་དགག་པ་དང། རྣམ་རིག་པའི་འདོད་པ་བྱེ་བྲག་ཏུ་དགག་པའོ། །དང་པོ་ལ་གཉིས། བདེན་པ་གཉིས་ཆར་དུ་གྲུབ་པ་དགག་པ་དང། བཀག་པ་ལ་མི་འཐད་པ་སྤོང་བའོ། །དང་པོ་ལ་གཉིས། གཞན་སྐྱེ་དེ་ཁོ་ན་ཉིད་དུ་གྲུབ་པ་དགག་པ་དང། ཐ་སྙད་དུ་གྲུབ་པ་དགག་པའོ། །དང་པོ་ལ་གསུམ། རྒྱུ་འབྲས་ངོ་བོ་ཉིད་ཀྱིས་གཞན་ཡིན་པ་ལ་གནོད་པ་བསྟན་པ་དང། དེ་ལྟར་མིན་པའི་རིགས་པ་བསྟན་པ་དང། མཐའ་བཞིར་བརྟགས་ནས་དེ་དག་དགག་པའོ། །དང་པོ་ལ་གཉིས། ཧ་ཅང་ཐལ་བས་དགག་པ་དང། རྒྱུ་འབྲས་སོ་སོར་ངེས་པ་ཉམས་པར་ཐལ་བས་དགག་པའོ། །དང་པོ་ནི། གཞན་ལ་ཞེས་པ་རྐང་པ་གཉིས་ཏེ། ས་ལུའི་མྱུ་གུ་ཆོས་ཅན། ས་ལུའི་ས་བོན་ལས་མི་སྐྱེ་བར་ཐལ། དེ་ལས་ངོ་བོ་ཉིད་ཀྱིས་གྲུབ་པའི་གཞན་ཡིན་པའི་ཕྱིར། ཁྱབ་པ་ལ་བཟློག་ན་གནོད་པ་ཅི་ཡོད་སྙམ་ན། མེ་ལྕེ་ལས་ཀྱང་མུན་པ་འཐུག་པོ་སྐྱེ་བར་ཐལ། དེ་གཉིས་ངོ་བོ་ཉིད་ཀྱིས་གཞན་ཡིན་པའི་ཕྱིར། ཞེས་རྒྱུ་མཚན་མཚུངས་པའི་མགོ་བསྒྲེའོ།།གཉིས་པ་ལ་གཉིས། དངོས་དང། རྒྱུ་འབྲས་སོ་སོར་ངེས་པ་མི་ཉམས་པའི་ལན་དགག་པའོ། །དང་པོ་ནི། ཐམས་ཅད་ཅེས་པ་རྐང་པ་གཉིས་ཏེ། ཤེས་བྱ་ཆོས་ཅན། རྒྱུ་ཀུན་ལས་རང་གི་འབྲས་བུ་ཡིན་མིན་ཀུན་སྐྱེ་བར་ཐལ། རྒྱུ་འབྲས་སུ་འདོད་པའི་ས་མྱུག་དང། མི་འདོད་པའི་མེ་ལྕེ་དང་མུན་པ་སོགས་ཀྱང་ངོ་བོ་ཉིད་ཀྱིས་གཞན་དུ་མཚུངས་པའི་ཕྱིར། གཉིས་པ་ལ་གཉིས། རྩོད་པ་དང། དེ་སྒྲུབ་བྱེད་ཀྱི་ཁྱད་པར་བསྒྲུབ་བྱ་དང་མཚུངས་པས་དགག་པའོ། །དང་པོ་ནི། རབ་ཏུ་ཞེས་པ་རྐང་པ་བཞི་སྟེ། ཀུན་ལས་ཀུན་སྐྱེ་བ་མ་ཡིན་ཏེ། ངེས་པ་མཐོང་བའི་ཕྱིར། འདི་ལྟར་རང་བཞིན་གཞན་དུ་མཚུངས་ཀྱང་ས་མྱུག་ལྟ་བུ་རིགས་གཅིག་པ་དང། རྒྱུད་གཅིག་ཏུ་གཏོགས་པ་དང། ཕན་འདོགས་ནུས་པ་སོགས་རྒྱུ་འབྲས་ཡིན་གྱི། དེ་དག་མ་ཚང་བའི་སྣང་མུན་སོགས་མ་ཡིན་ནོ་ཞེ་ན། གཉིས་པ་ནི། ཇི་ལྟར་ཞེས་པ་རྐང་པ་བཞི་སྟེ། ས་ལུའི་ས་བོན་ཆོས་ཅན། ནས་ཀྱི་ས་བོན་སོགས་བཞིན་དུ་ས་ལུའི་མྱུ་གུ་དང་རིགས་གཅིག་དང་རྒྱུད་གཅིག་ཏུ་གཏོགས་པ་དང་ཕན་འདོགས་ནུས་པ་མ་ཡིན་པར་ཐལ། དེ་དང་ངོ་བོ་ཉིད་ཀྱིས་གཞན་ཡིན་པའི་ཕྱིར། གཉིས་པ་ལ་གཉིས། རིགས་པ་དངོས་དང། རྒྱུ་འབྲས་དུས་མཉམ་གྱི་དཔེ་དགག་པའོ། །དང་པོ་ནི། མྱུ་གུ་ཞེས་པ་རྐང་པ་བཞི་སྟེ། མྱུ་གུ་ཆོས་ཅན། ཁྱོད་ཁྱོད་རང་གི་རྒྱུ་ས་བོན་རྣམ་པར་མ་འགྱུར་བའི་དུས་ན་མེད་པར་ཐལ། ཁྱོད་དེ་དང་དུས་མཉམ་མ་ཡིན་པའི་ཕྱིར། འདོད་ན། ས་བོན་ཆོས་ཅན། ཁྱོད་མྱུ་གུ་དང་ངོ་བོ་ཉིད་ཀྱིས་གཞན་མ་ཡིན་པར་ཐལ། དེ་ཡིན་ན་ཁྱོད་ཀྱི་དུས་ན་མྱུ་གུ་ཡོད་དགོས་པ་ལ་ཁྱོད་ཀྱི་དུས་ན་གཞན་པ་མྱུ་གུ་མེད་པའི་ཕྱིར། འདོད་ན། ཁྱོད་ལས་དེ་སྐྱེ་བ་གཞན་སྐྱེ་ཡིན་པ་ཉམས་སོ། །གཉིས་པ་ལ་གཉིས། སྲང་མདའི་མཐོ་དམན་གྱི་དཔེ་དོན་མི་མཚུངས་པ་དང། མིག་སོགས་ཀྱི་དཔེ་མི་འཐད་པའོ། །དང་པོ་ལ་རྩོད་པ་དགོད་པ་ནི། ཇི་ལྟར་ཞེས་པ་རྐང་པ་གསུམ་སྟེ། སྲང་མདའི་མཐོ་དམན་དུས་མཉམ་པ་བཞིན་དུ་ས་བོན་འགག་པ་དང་མྱུ་གུ་སྐྱེ་བ་དུས་མཉམ་པས་ས་མྱུག་ཀྱང་དུས་མཉམ་ལ། དེས་ན་རང་བཞིན་གཞན་ཡང་ཡིན་ནོ་ཞེ་ན། ལན་ནི། གལ་ཏེ་ཞེས་པ་རྐང་པ་ལྔ་སྟེ། ཤེས་བྱ་ཆོས་ཅན། སྲང་མདའི་མཐོ་དམན་ས་མྱུག་དུས་མཉམ་པའི་དཔེར་མི་རུང་བར་ཐལ། སྲང་མདའི་མཐོ་དམན་ལ་དུས་གཅིག་པ་ཡོད་ཀྱང་ས་མྱུག་དེར་མི་རུང་བའི་ཕྱིར། མི་རུང་བར་ཐལ། མྱུ་གུ་སྐྱེ་བཞིན་པ་དེ་སྐྱེ་བ་ལ་མངོན་དུ་ཕྱོགས་པའི་མ་འོངས་པ་ཡིན་ལ། ས་བོན་འགག་བཞིན་པ་དེ་འགགས་པ་ལ་མངོན་དུ་ཕྱོགས་པའི་ད་ལྟ་བ་ཡིན་པའི་ཕྱིར། ས་མྱུག་དུས་མི་མཉམ་ཡང་མྱུ་གུ་སྐྱེ་བའི་བྱ་བ་དང། ས་བོན་འགག་པའི་བྱ་བ་དུས་མཉམ་མོ་ཞེ་ན། མྱུ་གུའི་སྐྱེ་བ་ཆོས་ཅན། བྱེད་པ་སྟེ་སྐྱེ་བ་པོ་མྱུ་གུ་དང་དུས་མཉམ་དུ་ཐལ། ཁྱོད་དང་དེ་གཉིས་ངོ་བོ་ཉིད་ཀྱིས་གྲུབ་པའི་རྟེན་བརྟེན་པ་ཡིན་པའི་ཕྱིར། འདོད་ན། མྱུ་གུ་སྐྱེ་བ་ལ་མངོན་དུ་ཕྱོགས་པའི་ཚེ་ཁྱོད་མེད་པར་ཐལ། བྱེད་པོ་མྱུ་གུ་མེད་པའི་ཕྱིར། གཉིས་པ་ནི། གལ་ཏེ་ཞེས་པ་རྐང་པ་བཞི་སྟེ། མིག་ཤེས་དེ་རང་གི་ལྷན་ཅིག་འབྱུང་རྒྱུ་མིག་སོགས་དང། མཚུངས་ལྡན་གྱི་རྒྱུ་ཀུན་འགྲོ་ལྔ་དང་དུས་མཉམ་པའི་རྒྱུ་འབྲས་ཡིན་པས་གཞན་སྐྱེར་རུང་ངོ་ཞེ་ན། མིག་ཤེས་ཆོས་ཅན། དེ་དག་ཁྱོད་སྐྱེད་བྱེད་དུ་དགོས་པ་མེད་པར་ཐལ། དེ་དག་གི་དུས་ན་ཁྱོད་སྐྱེས་ཟིན་པའི་ཕྱིར། དེ་མ་གྲུབ་ན། དེ་དག་དང་ངོ་བོ་ཉིད་ཀྱིས་གཞན་མ་ཡིན་པར་ཐལ། དེ་དག་གི་དུས་ན་མེད་པའི་ཕྱིར་ཞེས་བཤད་ཟིན་ཏོ། །གསུམ་པ་ལ་མཐའ་བཞིར་བརྟགས་པ་དང། བརྟགས་ནས་དགག་པ་གཉིས། སྐྱེད་པར་ཞེས་པ་རྐང་པ་གཉིས་གཉིས་ཏེ། རྒྱུ་འབྲས་ངོ་བོ་ཉིད་ཀྱིས་གཞན་པའི་འབྲས་བུ་སྐྱེད་ན་མཐའ་བཞིས་བསྡུས་པ་གང་སྐྱེད། བཞི་ཁ་་ལྟར་ཡང་མི་འཐད་དོ། །ས་བོན་ཆོས་ཅན། ཁྱོད་ཀྱིས་མྱུ་གུ་ཁྱོད་ཀྱི་དུས་ན་རང་བཞིན་གྱིས་ཡོད་པ་སྐྱེད་པ་མ་ཡིན་པར་ཐལ། དེ་སྐྱེད་པ་དགོས་པ་ཅུང་ཟད་ཀྱང་མེད་པའི་ཕྱིར། རྒྱུ་དུས་ན་མེད་པ་རང་བཞིན་གྱིས་གྲུབ་པ་སྐྱེད་དོ་ཞེ་ན། དེ་ཆོས་ཅན། མྱུ་གུ་མི་སྲིད་པར་ཐལ། མྱུ་གུ་ཁྱོད་ཀྱི་དུས་ན་མེད་པ་རང་བཞིན་གྱིས་གྲུབ་པ་གང་ཞིག །རང་བཞིན་དུས་ནམ་ཡང་འགྱུར་མི་སྲིད་པའི་ཕྱིར། འདོད་ན། མྱུ་གུ་སྐྱེད་པ་མ་ཡིན་པར་ཐལ། མྱུ་གུ་རི་བོང་རྭ་ལྟར་མེད་པའི་ཕྱིར། མྱུ་གུ་ཡོད་མེད་གཉིས་ཀའང་མི་སྐྱེད་དེ། མྱུ་གུ་ཡོད་མེད་གཉིས་ཀར་འགྱུར་མི་སྲིད་པའི་ཕྱིར། ཡོད་མེད་གཉིས་ཀ་མ་ཡིན་པ་རང་བཞིན་གྱིས་གྲུབ་པའང་མི་སྐྱེད་དེ། ཡོད་མེད་གཉིས་ཀ་རང་བཞིན་གྱིས་མ་གྲུབ་པའི་ཕྱིར། གཉིས་པ་གཞན་སྐྱེ་ཐ་སྙད་དུ་གྲུབ་པ་དགག་པ་ལ། རྩོད་པ་དང་ལན་ནོ། །དང་པོ་ནི། གང་གིས་ཞེས་པ་རྐང་པ་བཞི་སྟེ། གཞན་སྐྱེ་འགོག་པའི་ཕྱིར་དུ་དོན་དམ་དཔྱོད་པའི་རིགས་པ་བརྗོད་པ་དོན་མེད་པར་ཐལ། དེ་བཀག་པ་ལ་འཇིག་རྟེན་པའི་ཚད་མས་གནོད་པའི་ཕྱིར། གཞན་སྐྱེ་སྒྲུབ་པ་ལ་ཡང་དོན་དམ་དཔྱོད་པའི་རིགས་པ་དགོས་པ་མེད་པར་ཐལ། དེ་འཇིག་རྟེན་པའི་མངོན་སུམ་ཚད་མས་གྲུབ་པའི་ཕྱིར་ཞེ་ན། 
  
  
  [གཉིས་པ་ལན་ལ་གཉིས། འཇིག་རྟེན་གྱི་གནོད་པའི་ཡུལ་བསྟན་པའི་ཕྱིར་བདེན་གཉིས་ཀྱི་རྣམ་གཞག་བསྟན་པ་དང། གཞན་སྐྱེ་དགག་པ་ལ་འཇིག་རྟེན་གྱིས་མི་གནོད་པའི་རྒྱུ་མཚན་བསྟན་པའོ། །དང་པོ་ལ་གཉིས། རྣམ་གཞག་སྤྱིར་བསྟན་པ་དང། སོ་སོར་བཤད་པའོ། །དང་པོ་ལ་གསུམ། བདེན་གཉིས་ཀྱི་མཚན་ཉིད་དང། ཀུན་རྫོབ་བདེན་པའི་དབྱེ་བ་དང། གཞན་སྐྱེ་བཀག་པ་ལ་འཇིག་རྟེན་གྱིས་མི་གནོད་པའི་དཔེའོ། །དང་པོ་ནི། 
  
  དངོས་ཀུན་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། ཕྱི་ནང་གི་དངོས་པོ་འདི་རྣམས་ལ་ངོ་བོ་གཉིས་གཉིས་ཡོད་དེ། ཡུལ་ཡང་དག་པ་མཐོང་བས་རྙེད་པའི་རང་བཞིན་གྱིས་སྟོང་པ་དང། ཕྱིན་ཅི་ལོག་མཐོང་བས་རྙེད་པའི་ས་མྱུག་སོགས་བྱ་བ་བྱེད་ནུས་གཉིས་སུ་ཡོད་པའི་ཕྱིར། དེ་ཆོས་ཅན། བདེན་པ་གཉིས་སུ་ཡོད་དེ། ཡང་དག་པ་མཐོང་བ་འཕགས་པའི་མཉམ་གཞག་གིས་རྙེད་པའི་དོན་དེ་དོན་དམ་བདེན་པ་དང། མཐོང་བ་འཁྲུལ་བ་ཐ་སྙད་པའི་ཚད་མས་རྙེད་པའི་དོན་དེ་ཀུན་རྫོབ་བདེན་པ་ཡིན་པའི་ཕྱིར། གཉིས་པ་ལ་གསུམ། ཡུལ་ཅན་ལ་ཡང་ལོག་ཏུ་དབྱེ་བ་དང། ཡུལ་ལ་ཡང་ལོག་ཏུ་དབྱེ་བ་དང། ཐ་སྙད་དུ་ཡང་ཡོད་མི་སྲིད་པའི་ལོག་པའི་ཀུན་རྫོབ་ཀྱི་དཔེ་བསྟན་པའོ། །དང་པོ་ནི། མཐོང་བ་ཞེས་པ་རྐང་པ་བཞི་སྟེ། 
  
  དེ་ཆོས་ཅན། ཡུལ་ཅན་ལ་ཡང་ལོག་གཉིས་སུ་ཡོད་དེ། རབ་རིབ་སོགས་ཀྱི་གནོད་པ་དང་བྲལ་བའི་དབང་ཤེས་སོགས་འཇིག་རྟེན་པའི་བློ་ལ་ལྟོས་ཏེ་ཕྱིན་ཅི་མ་ལོག་པ་དང། གནོད་བཅས་ཀྱི་ཤེས་པ་རྣམས་ཕྱིན་ཅི་ལོག་ཡིན་པའི་ཕྱིར། གཉིས་པ་ནི། 
  
  གནོད་པ་མེད་ཅེས་ལ་རྐང་པ་བཞི་སྟེ། དེ་ཆོས་ཅན། ཡུལ་ལ་ལྟོས་ཏེ་ཡང་ལོག་གཉིས་སུ་ཡོད་དེ། གནོད་པ་མེད་པའི་དབང་པོ་དྲུག་གི་གཟུང་ཡུལ་འཇིག་རྟེན་པའི་བློ་ལ་ལྟོས་ཏེ་ཡང་དག་ཀུན་རྫོབ་དང། གནོད་བཅས་ཀྱི་དབང་པོའ་བཟུང་ཡུལ་ལོག་པའི་ཀུན་རྫོབ་ཡིན་པའི་ཕྱིར། གསུམ་པ་ནི། 
  
  མི་ཤེས་ཞེས་པ་རྐང་པ་བཞི་སྟེ། དེ་ཆོས་ཅན། མུ་སྟེགས་རྣམས་ཀྱིས་བཏགས་པའི་གང་ཟག་གི་བདག་དང་སྒྱུ་མའི་སྤྲུལ་གཞི་རྟ་གླང་རང་མཚན་པར་ཐ་སྙད་དུ་ཡང་མ་གྲུབ་སྟེ། དེ་དག་ལ་ཚད་མས་གནོད་པའི་ཕྱིར། གསུམ་པ་ནི། 
  
  མིག་ནི་ཞེས་པ་རྐང་པ་བཞི་སྟེ། དེ་ཆོས་ཅན། རབ་རིབ་ཅན་གྱི་མཐོང་བས་རབ་རིབ་མེད་པའི་ཤེས་པས་མཐོང་བ་ལ་མི་གནོད་པ་ལྟར། གཞན་སྐྱེ་བཀག་པ་ལ་འཇིག་རྟེན་པའི་བློས་མི་གནོད་པར་ཐལ། གཞན་རང་གི་མཚན་ཉིད་ཀྱིས་མ་གྲུབ་པར་འཕགས་པའི་མཉམ་གཞག་གིས་གཟིགས་པའི་ཕྱིར། གཉིས་པ་ལ་གཉིས། ཀུན་རྫོབ་བདེན་པ་ངོས་བཟུང་བ་དང། དོན་དམ་པའི་བདེན་པ་དཔེའི་སྒོ་ནས་བསྟན་པའོ། །དང་པོ་ནི། 
  
  གཏི་མུག་ཅེས་པ་རྐང་པ་བཞི་སྟེ། གནས་ལུགས་མཐོང་བ་ལ་སྒྲིབ་པར་བྱེད་པའི་བློ་ཀུན་རྫོབ་པ་ཉོན་མོངས་ཅན་གྱི་མ་རིག་པ་ལ་བདེན་པར་སྣང་ཞིང་དེས་བདེན་པར་ཞེན་པའི་གཟུགས་སྒྲ་ལ་སོགས་པ་ཆོས་ཅན། ཀུན་རྫོབ་བདེན་པ་ཡིན་ཏེ། ཐ་སྙད་པའི་ཚད་མས་རྙེད་པའི་དོན་ཡིན་པའི་ཕྱིར། ཉན་རང་དགྲ་བཅོམ་པ་དང་དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་རྗེས་ཐོབ་ཀྱི་ངོར་ཀུན་རྫོབ་ཙམ་ཡིན་གྱི་བདེན་པར་གྲུབ་པ་མ་ཡིན་ཏེ། དེ་དག་གིས་ཐ་སྙད་ཙམ་དུ་གཟིགས་ཀྱི་དེ་དག་གི་རྒྱུད་ལ་བདེན་འཛིན་མེད་པའི་ཕྱིར། གཉིས་པ་ནི། 
  
  རབ་རིབ་ཅེས་པ་རྐང་པ་བཞི་སྟེ། མྱུ་གུ་རང་བཞིན་མེད་པ་ཆོས་ཅན། དོན་དམ་པའི་བདེན་པ་ཡིན་ཏེ། མིག་དག་པས་སྐྲ་ཤད་ཀྱི་སྣང་བ་དང་བྲལ་བའི་སྒོ་ནས་སྐྲ་ཤད་ཀྱིས་དབེན་པ་མཐོང་བ་བཞིན་དུ་ཕྱིན་ཅི་ལོག་གི་སྣང་བ་མཐའ་དག་ལོག་པའི་ཚུལ་གྱིས་འཕགས་པའི་མཉམ་གཞག་གིས་གཟིགས་པའི་དོན་ཡིན་པའི་ཕྱིར། གཉིས་པ་གཞན་སྐྱེ་དགག་པ་ལ་འཇིག་རྟེན་གྱིས་མི་གནོད་པའི་རྒྱུ་མཚན་བསྟན་པ་ལ་གསུམ། དངོས་དང། གཞན་སྐྱེ་འཇིག་རྟེན་པས་ཀྱང་མ་གྲུབ་པར་བསྟན་པ་དང། རྟེན་འབྲེལ་རྟག་ཆད་མེད་པར་གྲུབ་པའི་ཡོན་ཏན་བསྟན་པའོ། །དང་པོ་ལ་གསུམ། འཇིག་རྟེན་པའི་ཤེས་པས་བདེན་པའི་སྤྲོས་པ་འགོག་ནུས་ན་ཧ་ཅང་ཐལ་བ་དང། ཚད་མ་གཞན་གྱིས་བདེན་པའི་སྤྲོས་པ་བཀག་པ་ལ་ཡང་མི་གནོད་པར་བསྟན་པ། འཇིག་རྟེན་པའི་ཤེས་པས་གནོད་པའི་ཡུལ་ངོས་གཟུང་བའོ། །དང་པོ་ནི། 
  
  གལ་ཏེ་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། འཇིག་རྟེན་ཐ་མལ་པ་རྣམས་ཀྱིས་དེ་ཁོ་ན་ཉིད་མངོན་སུམ་དུ་རྟོགས་པར་ཐལ། འཇིག་རྟེན་ཐ་མལ་པའི་དབང་པོའ་ཤེས་ིཔ་གཞན་བདེན་པ་བཀག་པ་ལ་གནོད་བྱེད་དང། གཞན་བདེན་པར་སྒྲུབ་བྱེད་ཀྱི་ཚད་མར་རིགས་པའི་ཕྱིར། འདོད་ན། འཕགས་ལམ་ཐོབ་པར་བྱ་བའི་ཕྱིར་ཚུལ་ཁྲིམས་བསྲུང་བ་སོགས་དགོས་པ་མེད་པར་ཐལ། འདོད་པ་དེའི་ཕྱིར། དེས་ན་འཇིག་རྟེན་ཐ་མལ་པའི་དབང་ཤེས་དེ་ཁོ་ན་ཉིད་རྟོགས་པའི་ཚད་མར་མི་རིགས་པར་ཐལ། དེ་ལ་ཧ་ཅང་ཐལ་བའི་སྐྱོན་ཡོད་པའི་ཕྱིར། གཉིས་པ་ནི། 
  
  རྣམ་ཀུན་ཞེས་པ་རྐང་པ་གཉིས་ཏེ། དེ་ཆོས་ཅན། གཞན་སྐྱེ་བཀག་པ་ལ་འཇིག་རྟེན་པའི་ཤེས་པས་མི་གནོད་པར་ཐལ། འཇིག་རྟེན་པའི་བློ་རང་དགའ་བ་དེ་ཁོ་ན་ཉིད་ལ་གནོད་སྒྲུབ་གང་དུ་ཡང་མི་རུང་བའི་ཕྱིར། གསུམ་པ་ནི། 
  
  འཇིག་རྟེན་ཞེས་པ་རྐང་པ་གཉིས་ཏེ། དེ་ཆོས་ཅན། བུམ་པ་མེད་དོ་ཞེས་འགོག་པར་བྱེད་ན་འཇིག་རྟེན་གྱི་ཚད་མས་གནོད་དེ། བུམ་པ་ཡོད་པར་འཇིག་རྟེན་པའི་ཚད་མ་ལ་གྲགས་ཤིང་གྲུབ་པའི་ཕྱིར། ]
  
  
  
  
  གཉིས་པ་ནི། གང་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། ཉེར་ལེན་དང་ཉེར་ལེན་ཅན་ངོ་བོ་ཉིད་ཀྱིས་གཞན་དུ་འཇིག་རྟེན་པ་ལ་ཡང་གྲགས་པ་མེད་དེ། བུའི་ས་བོན་ཙམ་བཏབ་ནས་ཕྱིས་ཀྱི་ཁྱེའུ་ལ་དམིགས་ནས་འདི་ངས་བསྐྱེད་ཅེས་པ་དང། ཤིང་གི་ས་བོན་ཙམ་བཏབ་ནས་ཕྱིས་ཀྱི་སྡོང་པོ་ལ་དམིགས་ཏེ་འདི་ངས་བཙུགས་སོ་ཞེས་སྟོན་པའི་ཕྱིར། གསུམ་པ་ལ་བཞི། དངོས་དང། རང་བཞིན་གྱིས་སྐྱེ་བ་མེད་པ་ངེས་པར་ཁས་བླང་དགོས་པ་དང། ཐ་སྙད་འཇོག་པའི་ཚེ་རང་བཞིན་ཡོད་མེད་དཔྱད་ནས་བཞག་ཏུ་མི་རུང་བ་དང། རང་གི་མཚན་ཉིད་ཀྱིས་སྐྱེ་བ་ཐ་སྙད་དུ་ཡང་མི་སྲིད་པའོ། །དང་པོ་ནི། གང་ཕྱིར་ཞེས་པ་རྐང་པ་བཞི་སྟེ། ས་བོན་ཆོས་ཅན། མྱུ་གུ་སྐྱེ་བའི་ཚེ་ཁྱོད་རྒྱུན་ཆད་པར་ཐལ་བའི་སྐྱོན་མེད་དེ། དེ་ཁྱོད་ལ་ལྟོས་ནས་འབྱུང་བ་ཙམ་ཡིན་གྱི་དེ་དང་རང་གི་མཚན་ཉིད་ཀྱིས་གྲུབ་པའི་གཞན་མ་ཡིན་པའི་ཕྱིར། དེ་ཆོས་ཅན། མྱུ་གུ་སྐྱེས་པའི་ཚེ་ཁྱོད་རྟག་པར་གནས་པའི་སྐྱོན་མེད་དེ། ཁྱོད་ལ་ལྟོས་ནས་དེ་འབྱུང་བ་ཙམ་ཡིན་གྱི་དེ་དང་རང་བཞིན་གཅིག་མ་ཡིན་པའི་ཕྱིར། དོན་ནི་འདི་ལྟར་ཡིན་ཏེ། ས་མྱུག་རང་བཞིན་གཅིག་པ་བཀག་རྗེས་སུ་རང་བཞིན་གྱིས་གྲུབ་ན་རང་བཞིན་གཞན་ཡིན་དགོས་ལ། དེ་ལྟ་ན་འབྲེལ་མེད་སོ་སོར་འགྱུར་བས་མྱུ་གུ་བྱུང་ཡང་ས་བོན་གྱི་རྒྱུན་དུ་མི་རུང་བས་རྒྱུན་ཆད་པར་འགྱུར་ལ། དེས་ན་རང་བཞིན་གཞན་མིན་པའི་ཕྱིར་ཆད་པའི་སྐྱོན་མེད་པར་སྟོན་ནོ། །ཡང་རང་བཞིན་གཞན་བཀག་རྗེས་སུ་རང་གི་མཚན་ཉིད་ཀྱིས་གྲུབ་ན་རང་བཞིན་གཅིག་ཏུ་འགྱུར་ལ། དེ་ལྟ་ན་ས་བོན་རྟག་པར་འགྱུར་བས། རང་བཞིན་གཅིག་མ་ཡིན་པས་རྟག་པར་ཐལ་བ་ཡང་མ་ཡིན་ནོ།།གཉིས་པ་ནི། གལ་ཏེ་ཞེས་པ་རྐང་པ་བཞི་སྟེ། འཕགས་པའི་མཉམ་གཞག་ཡེ་ཤེས་ཆོས་ཅན། ཁྱོད་དངོས་པོ་འགོག་བྱེད་དུ་ཐལ། དངོས་པོ་དེ་དེ་ཁོ་ན་ཉིད་དུ་གྲུབ་པ་གང་ཞིག །ཁྱོད་ཀྱིས་དངོས་པོ་དེ་དེ་ཁོ་ན་ཉིད་དུ་མ་གྲུབ་པར་རྟོགས་པའི་ཕྱིར། རྟགས་སྔ་མ་མ་གྲུབ་ན། རང་གི་མཚན་ཉིད་ཀྱིས་གྲུབ་པ་ཉམས་སོ། །དེས་ན་རང་བཞིན་གྱིས་སྐྱེ་བ་མེད་པ་ངེས་པར་ཁས་བླང་དགོས་ཀྱི་རང་གི་མཚན་ཉིད་ཀྱིས་སྐྱེ་བ་མི་རུང་བར་ཐལ། དེ་ལྟ་ཡིན་ན་སྟོང་ཉིད་རྟོགས་པ་དངོས་པོའ་འཇིག་ིརྒྱུར་ཁས་བླངས་དགོས་པའི་ཕྱིར། གསུམ་པ་ནི། གང་ཕྱིར་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། ཀུན་རྫོབ་བདེན་པ་འཇོག་པའི་ཚེ་རང་བཞིན་གྱིས་ཡོད་མེད་དཔྱད་ནས་རང་བཞིན་ཡོད་པའི་དབང་དུ་བྱས་ཏེ་བཞག་པ་མི་རིགས་པར་ཐལ། དེ་ལྟ་ན་ཀུན་རྫོབ་བདེན་པ་ཉམས་པར་འགྱུར་བའི་ཕྱིར། དེར་ཐལ། དངོས་པོ་འདི་རང་བཞིན་ཡོད་མེད་དཔྱད་ན་དེ་བཞིན་ཉིད་ཀྱི་བདག་ཉིད་རང་བཞིན་མེད་པ་ལས་ཚུ་རོལ་ཏུ་གནས་པ་མི་རྙེད་པའི་ཕྱིར། བཞི་པ་ནི། དེ་ཉིད་ཅེས་པ་རྐང་པ་བཞི་སྟེ། དེ་ཆོས་ཅན། རང་བཞིན་གྱིས་སྐྱེ་བ་ཐ་སྙད་དུ་ཡང་མི་སྲིད་པར་ཐལ། རང་བཞིན་གྱིས་སྐྱེ་བ་དོན་དམ་དུ་གྲུབ་པ་འགོག་པའི་རིགས་པ་དེས། ཐ་སྙད་དུ་གྲུབ་པ་ཡང་འགོག་ནུས་པའི་ཕྱིར། དེར་ཐལ། དེས་རང་གི་མཚན་ཉིད་ཀྱིས་སྐྱེ་བ་ཙམ་དགག་ནུས་པའི་ཕྱིར། གཉིས་པ་བཀག་པ་ལ་མི་འཐད་པ་སྤོང་བ་ལ་གསུམ། རང་བཞིན་མེད་ན་མངོན་སུམ་དུ་མཐོང་བ་དང་འགལ་བ་སྤོང་བ་དང། ཀུན་གཞིའི་རྣམ་ཤེས་སོགས་མེད་ཀྱང་རང་བཞིན་མེད་པའི་དངོས་པོ་ལ་ལས་འབྲས་ཀྱི་འབྲེལ་བ་འཐད་པར་བསྟན་པ་དང། ལས་འབྲས་ཀྱི་འབྲེལ་བའི་རྟེན་ཀུན་གཞི་སོགས་གསུངས་པ་དགོངས་པ་ཅན་དུ་བསྟན་པའོ། །དང་པོ་ལ་གཉིས། དངོས་དང། བདེན་པ་གཉིས་ཆར་དུ་རྟག་ཆད་དང་བྲལ་བར་བསྟན་པའོ། །དང་པོ་ནི། དངོས་པོ་ཞེས་པ་རྐང་པ་དྲུག་སྟེ། དེ་ཆོས་ཅན། རང་བཞིན་གྱིས་སྟོང་པའི་རྒྱུ་ལས་རང་བཞིན་གྱིས་སྟོང་པའི་འབྲས་བུ་སྐྱེ་བ་ངེས་པར་ཁས་བླང་དགོས་པར་ཐལ། གཟུགས་བརྙན་རང་བཞིན་མེད་པ་ལས་དེར་སྣང་གི་འཁྲུལ་བ་སྐྱེ་བར་མཐོང་བའི་ཕྱིར། དེར་ཐལ། དེ་ལྟར་འཇིག་རྟེན་ན་གྲགས་ཤིང་ཚད་མས་ཀྱང་གྲུབ་པའི་ཕྱིར། གཉིས་པ་ནི། བདེན་པ་ཞེས་པ་རྐང་པ་གཉིས་ཏེ། དེ་ཆོས་ཅན། བདེན་པ་གཉིས་ཆར་དུ་རྟག་ཆད་ཀྱི་སྐྱོན་མེད་པར་ཐལ། དེ་གཉིས་ཆར་དུ་རང་བཞིན་གྱིས་དབེན་པའི་ཕྱིར། གཉིས་པ་ལ་བཞི། ཀུན་གཞི་མེད་ཀྱང་རང་བཞིན་མེད་པའི་ལས་ཀྱིས་འབྲས་བུ་འབྱིན་ནུས་པར་བསྟན་པ་དང། དེའི་དཔེ་དང། རྣམ་སྨིན་ཕྱུང་ཟིན་པའི་ལས་ཀྱིས་སླར་ཡང་འབྱིན་པར་ཐལ་བ་སྤོང་བ་དང། དགེ་མི་དགེའི་ལས་འབྲས་སོ་སོར་ངེས་པའོ། །དང་པོ་ནི། གང་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། ལས་འབྲས་ཀྱི་རྟེན་ཀུན་གཞི་སོགས་མེད་ཀྱང་འགགས་ནས་ཡུན་རིང་པོ་ལོན་པའི་རང་བཞིན་མེད་པའི་ལས་ཀྱིས་འབྲས་བུ་འབྱིན་ནུས་པར་ཐལ། ལས་འགག་པ་རང་བཞིན་གྱིས་མ་གྲུབ་པ་གང་ཞིག །དེ་མ་གྲུབ་ན། ལས་ཞིག་པས་ཀྱང་འབྲས་བུ་འབྱིན་ནུས་ཤིང། ཀུན་གཞི་མེད་ཀྱང་གང་ཟག་ཙམ་ལས་ཀྱི་ནུས་པ་བསྒོ་བའི་གཞིར་རུང་བའི་ཕྱིར། གཉིས་པ་ནི། རྨི་ལམ་ཞེས་པ་རྐང་པ་བཞི་སྟེ། དེ་ཆོས་ཅན། རང་བཞིན་མེད་པའི་ལས་ཀྱིས་རྣམ་སྨིན་སྐྱེད་པར་ཐལ། རྨི་ལམ་དུ་ཡུལ་གྱི་བུད་མེད་བཟང་མོ་དམིགས་པ་རང་བཞིན་མེད་ཀྱང་སད་པའི་ཚེ་བླུན་པོ་ལ་ཆགས་པ་སྐྱེ་བའི་རྒྱུར་འགྱུར་བའི་ཕྱིར། གསུམ་པ་ནི། ཇི་ལྟར་ཞེས་པ་རྐང་པ་བཞི་སྟེ། དེ་ཆོས་ཅན། ལས་ཞིག་པས་འབྲས་བུ་འབྱིན་ན་རྣམ་སྨིན་ཕྱུང་ཟིན་པ་སླར་ཡང་འབྱིན་དགོས་པ་མ་ཡིན་པར་ཐལ། རང་བཞིན་མེད་པར་མཚུངས་ཀྱང་རབ་རིབ་ཅན་གྱིས་སྐྲ་ཤད་མཐོང་ལ། བོང་བུའི་རྭ་མི་མཐོང་བའི་རྣམ་དབྱེ་སོ་སོར་ངེས་པའི་དཔེ་མཐོང་བའི་ཕྱིར། བཞི་པ་ནི། དེ་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། རང་བཞིན་མེད་ཀྱང་དགེ་མི་དགེའི་ལས་འབྲས་སོ་སོར་ངེས་པ་ཡང་མི་ཉམས་པར་ཐལ། རང་བཞིན་མེད་ཀྱང་རྣམ་སྨིན་ཕྱུང་ཟིན་པའི་ལས་ཀྱིས་སླར་ཡང་མི་འབྱིན་ཞིང། ཕྱུང་མ་ཟིན་པའི་ལས་ཀྱིས་འབྱིན་པའི་རྣམ་དབྱེ་སོ་སོར་ངེས་པའི་ཕྱིར། དགེ་མི་དགེའི་ལས་རང་བཞིན་མེད་པར་མངོན་སུམ་དུ་རྟོགས་པའི་འཕགས་པ་ཆོས་ཅན། ཐར་པ་ཐོབ་པར་འགྱུར་ཏེ། ལས་ཀྱི་དེ་ཁོ་ན་ཉིད་མངོན་སུམ་དུ་རྟོགས་པའི་སྐྱེས་བུ་ཡིན་པའི་ཕྱིར། ཤེས་བྱ་ཆོས་ཅན། བཅོམ་ལྡན་འདས་ཀྱིས་སོ་སོའ་སྐྱེ་བོ་ིརྣམས་ལུང་ལ་བརྟེན་པ་མེད་པར་ལས་འབྲས་ཤིན་ཏུ་ཕྲ་བ་ལ་དཔྱོད་པར་བྱེད་པ་ལ་དགག་པ་མཛད་པའི་རྒྱུ་མཚན་ཡོད་དེ། གང་ཟག་དེས་དེ་ལྟར་དཔྱད་ན་ལས་འབྲས་ལ་སྐུར་བ་བཏབ་ནས་ཀུན་རྫོབ་ལས་ཉམས་དགོངས་ནས་དགག་པ་མཛད་པའི་ཕྱིར། གསུམ་པ་ལ་གཉིས། གང་ཟག་གང་གི་ངོར་དགོངས་ཏེ་གསུངས་པ་དང། དངོས་པོ་རང་བཞིན་གྱིས་ཡོད་པར་མདོ་ཁ་ཅིག་ཏུ་གསུངས་པ་ཡང་སྒྲ་ཇི་བཞིན་པ་མ་ཡིན་པར་བསྟན་པའོ། །དང་པོ་ནི། ཀུན་གཞི་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། ཀུན་གཞིའི་རྣམ་ཤེས་དང་གང་ཟག་རང་མཚན་པ་དང་བདག་གིས་དབེན་པའི་ཕུང་པོ་རང་མཚན་པ་སོགས་དེ་ལྟར་ཡོད་པ་མིན་ཡང་དེ་ལྟར་གསུངས་པ་ལ་དགོས་པ་ཡོད་དེ། དེ་ལྟར་ཡོད་པ་མིན་ཡང་རེ་ཞིག་ཟབ་མོ་རྟོགས་མི་ནུས་པའི་གདུལ་བྱ་རྣམས་རིམ་གྱིས་དེ་ཁོ་ན་ཉིད་ལ་དྲངས་པའི་ཕྱིར་དུ་དགོངས་ཏེ་གསུངས་པའི་ཕྱིར། གཉིས་པ་ནི། འཇིག་ཚོགས་ཞེས་པ་རྐང་པ་བཞི་སྟེ། དེ་ཆོས་ཅན། དངོས་པོ་རང་བཞིན་མེད་ཀྱང་རང་བཞིན་ཡོད་པ་ལྟར་མདོ་ལས་གསུངས་པ་ཡང་དྲང་དོན་ཡིན་ཏེ། སྟོན་པས་འཇིག་ལྟ་སྤངས་ཀྱང་གང་ཟག་འགའ་ཞིག་གི་ངོར་དེ་དང་བཅས་པ་ལྟར་བསྟན་ནས། ང་དེའི་ཚེ་དེའི་དུས་ན་འདི་ཞེས་བྱ་བར་གྱུར་ཏོ་ཞེས་སོགས་གསུངས་པ་དང་མཚུངས་པའི་ཕྱིར། གཉིས་པ་རྣམ་རིག་པའི་འདོད་པ་བྱེ་བྲག་ཏུ་དགག་པ་ལ་གཉིས། འདོད་པ་བརྗོད་པ་དང། དེ་དགག་པའོ། །དང་པོ་ནི། གཟུང་བ་ཞེས་པ་ཤོ་ལོ་ཀ་གསུམ་སྟེ། ས་དྲུག་པ་ལ་གནས་པའི་བྱང་ཆུབ་སེམས་དཔའ་དེས་སྲིད་པ་གསུམ་པོ་འདི་དག་རྣམ་པར་ཤེས་པ་ཙམ་གྱི་བདག་ཉིད་དུ་རྟོགས་པར་འགྱུར་ཏེ། གཟུང་བ་ཕྱི་རོལ་གྱི་དོན་མེད་པས་དེ་ལ་ལྟོས་པའི་འཛིན་པ་མ་མཐོང་ཞིང་གཉིས་སྟོང་གི་དེ་ཉིད་གོམས་པར་བྱས་ནས་སྲིད་པ་གསུམ་གཟུང་འཛིན་གཉིས་ཀྱིས་སྟོང་པའི་རྣམ་ཤེས་ཙམ་གྱི་བདག་ཉིད་དུ་རང་རིག་པའི་ཚུལ་གྱིས་རྟོགས་པར་འགྱུར་རོ། །ཕྱི་རོལ་མེད་ཀྱང་དོན་སྣང་གི་ཤེས་པ་སྐྱེ་བའི་རྒྱུ་ནི། རླུང་གིས་བསྐུལ་བས་རྒྱ་མཚོ་ལས་ཆུ་རླབས་འབྱུང་བ་བཞིན་དུ་ཀུན་ནས་ཉོན་མོངས་དང་རྣམ་བྱང་གི་ཆོས་ཀུན་གྱི་ས་བོན་ཐམས་ཅད་པ་ཀུན་གཞིའི་རྣམ་ཤེས་ལ་དོན་དུ་མངོན་པར་ཞེན་པའི་ཤེས་པ་གཅིག་ནས་གཅིག་ཏུ་བརྒྱུད་དེ་འོངས་པས་བཞག་པའི་བག་ཆགས་ཀྱི་ནུས་པ་སྨིན་པ་ལས་དོན་སྣང་གི་རྣམ་ཤེས་དོན་གྱིས་དབེན་པ་ཙམ་ཞིག་འབྱུང་བ་ཡིན་ནོ། །སྦྲུལ་དུ་འཁྲུལ་བ་ཐག་པ་ལ་ལྟོས་པ་ལྟར་འཁྲུལ་བ་ཐམས་ཅད་འཁྲུལ་གཞི་བདེན་པ་བ་དང། བཏགས་ཡོད་ཐམས་ཅད་གདགས་གཞི་བདེན་པ་བ་ལ་ལྟོས་ལ་དེ་ཡང་གཞན་དབང་ཉིད་ཡིན་ནོ། །མདོར་ན་དོན་སྣང་གི་ཤེས་པ་སོགས་ཕྱི་རོལ་ལ་ལྟོས་པ་མེད་པར་ཀུན་གཞི་ལ་ཡོད་པའི་རང་གི་བག་ཆགས་ཁོ་ན་ལས་འབྱུང་བ་དང། ཀུན་གཞི་བདེན་པར་ཡོད་པ་དང། སྒྲ་རྟོག་གི་སྤྲོས་པ་ཀུན་གྱིས་དངོས་པོ་དང་ཁྱད་པར་དུ་བཏགས་པའི་བཏགས་དོན་དེ་ཀུན་གཞི་སོགས་གཞན་དབང་གི་དེ་ཁོ་ན་ཉིད་དུ་མ་གྲུབ་པའི་ཚུལ་གྱིས་ཡོད་དོ་ཞེ་ན། གཉིས་པ་དེ་དགག་པ་ལ་བཞི། ཕྱི་རོལ་མེད་པའི་ཤེས་པ་བདེན་པ་བ་དགག་པ་དང། གཟུང་འཛིན་གཉིས་སྟོང་གི་གཞན་དབང་བདེན་པ་བ་འཇལ་བྱེད་ཀྱི་ཚད་མ་དགག་པ་དང། ཀུན་རྫོབ་ཀུན་གྱི་གཞི་བདེན་པ་བ་དགག་པ་དང། སེམས་ཙམ་གསུངས་པའི་དགོངས་པ་བསྟན་པའོ། །དང་པོ་ལ་བཞི། ཕྱི་དོན་མེད་པའི་ཤེས་པ་བདེན་པ་བའི་དཔེ་དགག་པ་དང། རྣམ་ཤེས་ལས་དབང་དོན་ངོ་བོ་ཐ་དད་དུ་མེད་པའི་སྒྲུབ་བྱེད་དགག་པ་དང། མི་སྡུག་པ་སྒོམ་པའི་ཤེས་པ་ཕྱི་རོལ་མེད་པའི་ཤེས་པ་བདེན་པ་བར་འདོད་པ་དགག་པ་དང། དོན་ཤེས་བདེན་མེད་དུ་མཚུངས་པའི་དོན་བསྡུ་བའོ། །དང་པོ་ལ་གཉིས། ཡིད་ཤེས་འཁྲུལ་བའི་དཔེ་དགག་པ་དང། དབང་ཤེས་འཁྲུལ་བའི་དཔེ་དགག་པའོ། །དང་པོ་ལ་གཉིས། ཕྱི་རོལ་མེད་པའི་དཔེ་དྲི་བ་དང། དྲིས་པའི་ལན་དགག་པའོ། །དང་པོ་ནི། ཕྱི་རོལ་ཞེས་པ་རྐང་པ་གཅིག་སྟེ། ཕྱི་རོལ་མེད་པའི་སེམས་བདེན་པ་བའི་དཔེ་དྲིས་པས། དེའི་ལན་དུ་རྨི་ལམ་བཞིན་ནོ་ཞེ་ན། གཉིས་པ་ལ་གཉིས། དགག་པ་མདོར་བསྟན་པ་དང། རྒྱས་པར་བཤད་པའོ། །དང་པོ་ནི། དེ་བསམ་བྱ་ཞེས་པ་རྐང་པ་ཕྱེད་དང་གསུམ་སྟེ། ཤེས་བྱ་ཆོས་ཅན། རྨི་ལམ་ཕྱི་རོལ་མེད་པའི་ཤེས་པ་བདེན་པའི་དཔེར་མི་རུང་བར་ཐལ། དེ་ལ་འཆད་འགྱུར་གྱི་རིགས་པས་གནོད་པའི་ཕྱིར་དང། ངེད་དབུ་མ་པའི་ངོར་དེ་ཕྱི་རོལ་མེད་པའི་ཤེས་པ་བདེན་པ་བའི་མཐུན་དཔེར་མ་གྲུབ་པའི་ཕྱིར། གཉིས་པ་ལ་གཉིས། ཕྱི་དོན་དང་ཤེས་པ་བདེན་པར་གྲུབ་མ་གྲུབ་མཚུངས་པར་བསྟན་པ་དང། མི་མཚུངས་པའི་ལན་དགག་པའོ། །དང་པོ་ནི། གལ་ཏེ་ཞེས་པ་རྐང་པ་བཞི་སྟེ། རྨི་ལམ་ན་ཤེས་པ་རང་མཚན་པ་ཡོད་དེ། སད་པའི་ཚེ་ངས་རྨི་ལམ་དུ་འདི་ལྟ་བུ་མཐོང་ངོ་སྙམ་པའི་ཡུལ་ཅན་དྲན་པ་ཡོད་པའི་ཕྱིར་སྙམ་ན། རྨི་ལམ་ན་ཕྱི་རོལ་ཡང་ཡོད་པར་ཐལ། གཟུགས་མཐོང་ངོ་སྙམ་པའི་ཡུལ་དྲན་པའང་སད་པའི་ཚེ་འབྱུང་བའི་ཕྱིར། གཉིས་པ་ལ་གཉིས། རྩོད་པ་དང། དེ་དགག་པའོ། །དང་པོ་ནི། གལ་ཏེ་ཞེས་པ་རྐང་པ་བཞི་སྟེ། རྨི་ལམ་གྱི་ཚེ་ཕྱི་རོལ་གྱི་གཟུགས་མེད་དེ། མིག་ཤེས་མེད་པའི་ཕྱིར། དོན་དུ་ཞེན་པའི་བློ་ཟློག་ཏུ་མེད་པས་ཡིད་དེ་ཡོད་ལ། དེ་བཞིན་དུ་སད་པའི་ཚེ་ཡང་ཕྱི་རོལ་མེད་པའི་ཤེས་པ་རང་མཚན་པ་གྲུབ་བོ་ཞེ་ན། གཉིས་པ་ལ་གསུམ། རྨི་ལམ་གྱི་གནས་སྐབས་ན་ཡུལ་དབང་རྣམ་ཤེས་གསུམ་ཀ་བདེན་མེད་དུ་མཚུངས་པ་དང། སད་དུས་ཀྱང་དེ་དང་འདྲ་བར་བསྟན་པ། དོན་དང་ཤེས་པ་རང་གི་མཚན་ཉིད་ཀྱིས་ཡོད་མེད་མི་མཚུངས་པའི་སྐབས་མི་སྲིད་པར་བསྟན་པའོ། །དང་པོ་ལ་གཉིས། མིག་གི་དབང་དོན་ལ་སྦྱར་བ་དང། དབང་དོན་ལྷག་མའང་དེ་དང་མཚུངས་པར་བསྟན་པའོ། །དང་པོ་ནི། ཇི་ལྟར་ཞེས་པ་རྐང་པ་བཞི་སྟེ། དེ་ཆོས་ཅན། རྨི་ལམ་དུ་ཕྱི་རོལ་རང་མཚན་མེད་པ་བཞིན་དུ་ཤེས་པ་ཡང་རང་མཚན་པ་མེད་པར་ཐལ། སད་པའི་ཚེ་མིག་དང་གཟུགས་དང་ཡིད་གསུམ་སྣང་བ་བཞིན་དུ་རྨི་ལམ་གྱི་ངོར་ཡང་གསུམ་པོ་དམིགས་ལ་དེའི་ཚེ་མིག་གཟུགས་བདེན་པ་བ་མེད་པ་བཞིན་དུ་རྣམ་ཤེས་ཀྱང་བདེན་པ་བ་མེད་པའི་ཕྱིར། གཉིས་པ་ནི། རྣ་སོགས་ཞེས་པ་རྐང་པ་གཅིག་སྟེ། དེ་ཆོས་ཅན། དབང་སོགས་ལྷག་མ་རྣམས་ཡུལ་དབང་རྣམ་ཤེས་གསུམ་ལ་བདེན་རྫུན་གྱི་ཁྱད་པར་མེད་པར་ཐལ། བདེན་མེད་དུ་མཚུངས་པའི་ཕྱིར། གཉིས་པ་ནི། རྨི་ལམ་ཞེས་པ་རྐང་པ་གསུམ་སྟེ། དེ་ཆོས་ཅན། རྨི་ལམ་དུ་སད་པའི་ཚེ་ཡང་ཡུལ་དབང་རྣམ་ཤེས་གསུམ་བདེན་རྫུན་གྱི་ཁྱད་པར་མེད་པར་ཐལ། བདེན་མེད་དུ་མཚུངས་པའི་ཕྱིར། གསུམ་པ་ནི། འདི་ན་ཞེས་པ་རྐང་པ་བཞི་སྟེ། དེ་ཆོས་ཅན། དོན་དང་ཤེས་པ་དུས་ནམ་ཡང་བདེན་རྫུན་མཚུངས་པར་ཐལ། མ་རིག་པའི་གཉིད་ལས་མ་སད་ཅིང་གཉིད་ཐ་མལ་པ་ལས་སད་པའི་ཚེ་ཡུལ་དབང་རྣམ་ཤེས་གསུམ་ཡོད་པ་བཞིན་དུ་རྨི་ལམ་གྱི་ངོར་ཡང་གསུམ་པོ་ཡོད་ལ་སད་པའི་ཚེ་རྨི་ལམ་གྱི་གསུམ་མེད་པ་བཞིན་དུ་མ་རིག་པའི་གཉིད་ལས་སད་པའི་འཕགས་པའི་མཉམ་གཞག་གི་ངོར་ཐ་མལ་པའི་སད་དུས་ཀྱི་གསུམ་པོ་མེད་པའི་ཕྱིར། གཉིས་པ་དབང་ཤེས་འཁྲུལ་བའི་དཔེ་དགག་པ་ལ་གཉིས། རབ་རིབ་ཅན་གྱི་ཤེས་པ་ཕྱི་རོལ་མེད་པའི་ཤེས་པ་རང་མཚན་པའི་དཔེར་མི་རུང་བའི་རྒྱུ་མཚན་དང། དེ་དཔེར་བཀོད་པ་ལ་གནོད་པ་བསྟན་པའོ། །དང་པོ་ནི། དབང་པོ་ཞེས་པ་རྐང་པ་བཞི་སྟེ། དེ་ཆོས་ཅན། རབ་རིབ་ཅན་གྱི་ཤེས་པ་ཕྱི་རོལ་མེད་པའི་ཤེས་པ་བདེན་པ་བའི་དཔེར་མི་རུང་བར་ཐལ། རབ་རིབ་ཅན་གྱི་ངོར་སྐྲ་ཤད་དང་དེར་སྣང་གི་བློ་གཉིས་ཀ་བདེན་པར་སྣང་བར་དམིགས་ལ། རབ་རིབ་མེད་པའི་ངོར་གཉིས་ཀའི་སྣང་བ་ལོག་པར་མཚུངས་པའི་ཕྱིར།གཉིས་པ་ལ་གཉིས། དངོས་དང། སྐྱོན་སྤོང་དགག་པའོ། །དང་པོ་ནི། གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། མཁར་གཞོང་སོགས་སུ་རབ་རིབ་མེད་པས་བལྟས་པའི་ཚེ་སྐྲར་སྣང་གི་བློ་ཡོད་པར་ཐལ། དེར་སྐྲ་ཤད་མེད་ཀྱང་སྐྲར་སྣང་གི་བློ་རང་གི་མཚན་ཉིད་ཀྱིས་གྲུབ་པའི་ཕྱིར། དེས་ན་ཕྱི་རོལ་མེད་པའི་རྣམ་ཤེས་བདེན་པ་བ་མེད་པར་ཐལ། ཡོད་ན་ཇི་སྐད་བཤད་པའི་ཉེས་པར་འགྱུར་བའི་ཕྱིར། གཉིས་པ་ལ་གཉིས། འདོད་པ་བརྗོད་པ་དང། དེ་དགག་པའོ། །དང་པོ་ནི། གང་ཕྱིར་ཞེས་པ་རྐང་པ་གསུམ་སྟེ། སྐྲ་ཤད་རང་མཚན་པ་ཡོད་མེད་ཀྱི་དབང་གིས་དེར་སྣང་གི་བློ་སྐྱེ་མི་སྐྱེ་ཡིན་ན་སྐྱོན་དེར་འགྱུར་ཡང། དེ་ལྟར་མ་ཡིན་མོད། འོ་ན་ཅི་ཞེ་ན། ཀུན་གཞི་ལ་ཡོད་པའི་སྐྲར་སྣང་གི་བློ་སྐྱེ་བའི་ནུས་པ་སྨིན་མ་སྨིན་གྱིས་འབྱུང་བ་ཡིན་ནོ་ཞེ་ན། གཉིས་པ་ལ་གཉིས། མདོར་བསྟན་དང། རྒྱས་བཤད་དོ། །དང་པོ་ནི། ནུས་དེ་ཞེས་པ་རྐང་པ་གཅིག་སྟེ། ཤེས་བྱ་ཆོས་ཅན། ནུས་པ་རང་མཚན་པའི་དབང་གིས་སྐྲར་སྣང་གི་བློ་སྐྱེ་བ་མི་འགྲུབ་པར་ཐལ། ནུས་པ་རང་མཚན་པ་མེད་པའི་ཕྱིར། གཉིས་པ་ལ་གསུམ། རྣམ་ཤེས་ད་ལྟར་བ་དང་འབྲེལ་བ་དང་མ་འོངས་པ་དང་འབྲེལ་བ་དང། འདས་པ་དང་འབྲེལ་བའི་ནུས་པ་རང་མཚན་པ་མི་སྲིད་པའོ། །དང་པོ་ནི། སྐྱེས་ལ་ཞེས་པ་རྐང་པ་གཅིག་སྟེ། དེ་ཆོས་ཅན། རྣམ་ཤེས་ད་ལྟར་བའི་རང་དུས་ན་དེ་བསྐྱེད་པའི་ནུས་པ་རང་མཚན་པ་མེད་པར་ཐལ། དེ་ལྟ་ན་རྣམ་ཤེས་དེ་རྒྱུ་མེད་པའམ་རྒྱུས་སྐྱེད་པ་དགོས་མེད་དུ་ཐལ་བའི་སྐྱོན་དུ་འགྱུར་བའི་ཕྱིར། གཉིས་པ་ལ་གསུམ། ཧ་ཅང་ཐལ་བ་དང། རྣམ་ཤེས་འབྱུང་འགྱུར་ལ་བསམ་ནས་ནུས་པ་ཁས་ལེན་པ་མི་འཐད་པ་དང། ནུས་པ་དང་རྣམ་ཤེས་ཀྱི་གྲུབ་པ་ཕན་ཚུན་བརྟེན་ན་གཞན་དབང་རང་བཞིན་གྱིས་གྲུབ་པ་ཉམས་པའོ། །དང་པོ་ནི། མ་སྐྱེས་ཞེས་པ་རྐང་པ་གསུམ་སྟེ། དེ་ཆོས་ཅན། རྣམ་ཤེས་མ་འོངས་པ་དང་འབྲེལ་བའི་ནུས་པ་རང་མཚན་པ་མེད་པར་ཐལ། རྣམ་པར་ཤེས་པའི་ནུས་པ་ཞེས་བརྗོད་པའི་ཚེ་རྣམ་ཤེས་ཁྱད་ཆོས་དང་ནུས་པ་ཁྱད་གཞི་ཡིན་ལ། རྣམ་ཤེས་མ་འོངས་པ་ད་དུང་མ་སྐྱེས་པའི་ཕྱིར། ཁྱབ་པ་ཡོད་པར་ཐལ། ཁྱད་པར་གྱི་ཆོས་མེད་པར་ཁྱད་པར་གྱི་གཞི་མེད་པའི་ཕྱིར། དེ་མ་གྲུབ་སྙམ་ན། མོ་གཤམ་གྱི་བུ་ལའང་ནུས་པ་དེ་ཡོད་པར་ཐལ། རྣམ་ཤེས་མེད་པར་དེའི་ཁྱད་ཆོས་ཅན་གྱི་ནུས་པ་རང་མཚན་པ་ཡོད་པའི་ཕྱིར། གཉིས་པ་ནི། གལ་ཏེ་ཞེས་པ་རྐང་པ་གཉིས་ཏེ། དེ་ཆོས་ཅན། རྣམ་ཤེས་འབྱུང་འགྱུར་གྱི་ནུས་པ་བདེན་པ་བ་མེད་པར་ཐལ། ནུས་པ་བདེན་པ་བ་མེད་པའི་ཕྱིར། གསུམ་པ་ནི། ཕན་ཚུན་ཞེས་པ་རྐང་པ་གཉིས་ཏེ། དེ་ཆོས་ཅན། གཞན་དབང་རང་བཞིན་གྱིས་མ་གྲུབ་པར་ཐལ། རྣམ་ཤེས་དང་ནུས་པ་ཕན་ཚུན་ལྟོས་ནས་གྲུབ་དགོས་པའི་ཕྱིར། གསུམ་པ་ལ་གསུམ། འབྲེལ་མེད་གཞན་གྱི་ནུས་པ་ལས་གཞན་འབྱུང་བར་ཐལ་བ་དང། འདོད་ན་གནོད་པ་བསྟན་པ་དང། དེའི་ལན་དགག་པའོ། །དང་པོ་ནི། གལ་ཏེ་ཞེས་པ་རྐང་པ་གསུམ་སྟེ། དེ་ཆོས་ཅན། འབྲེལ་མེད་གཞན་གྱི་ནུས་པ་ལས་གཞན་འབྱུང་བར་ཐལ། རྣམ་ཤེས་སྔ་མ་འགག་བཞིན་པས་བཞག་པའི་ནུས་པ་སྨིན་པ་ལས་རྣམ་ཤེས་ཕྱི་མ་གཞན་འབྱུང་བ་གང་ཞིག །རྣམ་ཤེས་སྔ་ཕྱི་རང་གི་མཚན་ཉིད་ཀྱིས་ཐ་དད་པའི་ཕྱིར། གཉིས་པ་ནི། དེ་ཕྱིར་ཞེས་པ་རྐང་པ་གཅིག་སྟེ། སྔ་མ་འདོད་ན། དེ་ཆོས་ཅན། རྒྱུར་གྱུར་མ་གྱུར་ཀུན་ལས་འབྲས་བུར་གྱུར་མ་གྱུར་ཀུན་སྐྱེ་བར་ཐལ། འདོད་པ་དེའི་ཕྱིར། གསུམ་པ་ལ་གཉིས། འདོད་པ་བརྗོད་པ་དང། དེ་དགག་པའོ། །དང་པོ་ནི། གལ་ཏེ་ཞེས་པ་རྐང་པ་ཕྱེད་དང་གསུམ་སྟེ། རྒྱུན་ཅན་རྣམ་ཤེས་སྔ་ཕྱི་ཐ་དད་ཀྱང་རྒྱུན་གཅིག་པས་སྔ་མའི་ནུས་པ་ལས་ཕྱི་མ་འབྱུང་བ་མི་འགལ་ལོ་ཞེ་ན། གཉིས་པ་ལ་གཉིས། སྒྲུབ་བྱེད་བསྒྲུབ་བྱ་དང་མཚུངས་པ་དང། དཔེ་བསྟན་པའོ། །དང་པོ་ནི། འདི་ནི་ཞེས་པ་རྐང་པ་ཕྱེད་དང་གཉིས་ཏེ། དེ་ཆོས་ཅན། རྣམ་ཤེས་སྔ་ཕྱི་ལ་རྒྱུན་རང་མཚན་པ་གཅིག་རྗེས་སུ་འགྲོ་བ་བསྒྲུབ་བྱ་དང་མཚུངས་པར་ཐལ། དེ་མ་གྲུབ་པའི་ཕྱིར། གཉིས་པ་ནི། བྱམས་པ་ཞེས་པ་རྐང་པ་བཞི་སྟེ། བྱམས་པ་དང་ཉེར་སྦས་ཆོས་ཅན། རྒྱུད་གཅིག་མ་ཡིན་པར་ཐལ། འབྲེལ་མེད་ཀྱི་གཞན་ཡིན་པའི་ཕྱིར། དེ་བཞིན་དུ་རྣམ་ཤེས་སྔ་ཕྱི་ཡང་རྒྱུད་གཅིག་ཏུ་མི་རིགས་པར་ཐལ། རང་གི་མཚན་ཉིད་ཀྱིས་ཐ་དད་པའི་ཕྱིར། གཉིས་པ་རྣམ་ཤེས་ལས་དབང་དོན་ངོ་བོ་ཐ་དད་དུ་མེད་པའི་སྒྲུབ་བྱེད་དགག་པ་ལ་གཉིས། འདོད་པ་བརྗོད་པ་དང། དེ་དགག་པའོ། །དང་པོ་ནི། མིག་བློ་ཞེས་པ་ཤོ་ལོ་ཀ་གསུམ་སྟེ། བདག་རྐྱེན་དབང་པོ་འཇོག་ཚུལ་ནི། ཀུན་གཞི་ལ་ཡོད་པའི་རྣམ་ཤེས་སྐྱེད་པའི་ནུས་པ་སྨིན་པ་ལས་མིག་གི་རྣམ་ཤེས་སྐྱེ་ལ། མིག་ཤེས་ཀྱི་དངོས་ཀྱི་རྟེན་དུ་གྱུར་པའི་ནུས་པ་དེ་ལ་མིག་གི་དབང་པོ་ཞེས་བྱ་ཡི། རྣམ་ཤེས་ལས་ངོ་བོ་ཐ་དད་པ་མེད་པ་བཞིན་དུ་དབང་པོ་གཞན་ལྔ་ཡང་ཤེས་པར་བྱའོ། །དམིགས་རྐྱེན་འཇོག་ཚུལ་ནི། ཀེང་ཤ་ཀ་ལ་སོགས་པའི་ཕྱི་རོལ་གྱི་ཚོན་གྱིས་ཁ་བསྒྱུར་བ་ལ་མི་ལྟོས་པར་དམར་པོའ་རྣམ་པ་ཅན་དུ་སྐྱེ་བ་བཞིན་དུ་མིག་སོགས་དབང་པོ་ལས་མ་ིབྱུང་བའི་རྣམ་རིག་རྣམས་ཀྱང་ཕྱི་རོལ་གྱི་རྐྱེན་ལ་ལྟོས་པ་མེད་པར་དོན་དུ་ཞེན་པའི་ས་བོན་སྨིན་པ་ལས་དོན་གྱི་རྣམ་པ་ཅན་དུ་འབྱུང་བ་ལ། དེ་མ་རྟོགས་པར་དོན་དུ་མངོན་པར་ཞེན་པ་ཡིན་ཏེ། དཔེར་ན། རྨི་ལམ་ན་ཕྱི་རོལ་གྱི་གླང་པོ་ཆེ་སོགས་མེད་པར་དེར་སྣང་གི་ནུས་པ་སྨིན་པ་ལས་དེའི་རྣམ་པ་ཅན་གྱི་སེམས་འབྱུང་བ་ལྟར་སད་པའི་སྐབས་སུ་ཡང་ཡིན་པས། ཕྱི་རོལ་མེད་ཀྱང་སེམས་རང་གི་མཚན་ཉིད་ཀྱིས་ཡོད་དོ་ཞེ་ན། གཉིས་པ་ལ་གསུམ། རྨི་ལམ་དུ་མིག་མེད་པར་སྔོ་སོགས་གསལ་སྣང་གི་ཤེས་པ་སྐྱེ་ན་ལོང་བ་ལ་ཡང་སད་པའི་ཚེ་དེ་ལྟར་སྐྱེ་བར་ཐལ་བ་དང། དེའི་སྐྱོན་སྤོང་དགག་པ་དང། དངོས་སྨྲ་བའི་རྩོད་པ་དེ་དག་སྒྲུབ་བྱེད་བསྒྲུབ་བྱ་དང་མཚུངས་པས་ཀྱང་དགག་ནུས་པའོ། །དང་པོ་ནི། ཇི་ལྟར་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། ལོང་བ་ལའང་སད་པའི་ཚེ་ནུས་པ་སྨིན་པ་ལས་སྔོ་སོགས་གསལ་སྣང་གི་ཤེས་པ་སྐྱེ་བར་ཐལ། རྨི་ལམ་གྱི་ཚེ་མིག་མེད་པར་སྔོ་སོགས་གསལ་སྣང་གི་ཤེས་པ་རང་མཚན་པ་སྐྱེ་བའི་ཕྱིར། གཉིས་པ་ནི། གལ་ཏེ་ཞེས་པ་ཤོ་ལོ་ཀ་གཉིས་ཏེ། དེ་མི་མཚུངས་ཏེ། རྨི་ལམ་གྱི་ཚེ་སྔོ་སོགས་སྣང་བའི་དྲུག་པ་ཡིད་ཀྱི་ཤེས་པའི་ནུས་པ་སྨིན་པའི་དབང་གིས་དེ་ལྟར་སྣང་བ་ཡིན་ལ། སད་པའི་ཚེ་དེ་ལྟར་མ་ཡིན་ནོ་ཞེ་ན། དེ་ཆོས་ཅན། ལོང་བ་ལ་སད་པའི་ཚེ་སྔོ་སོགས་གསལ་བར་སྣང་བའི་ནུས་པ་སྨིན་པ་མེད་པ་དེ་ལྟར་རྨི་ལམ་གྱི་ཚེ་ཡང་སྔོ་སོགས་གསལ་བར་སྣང་བའི་ནུས་པ་སྨིན་པ་མི་འཐད་པར་ཐལ། ཁྱེད་ལྟར་ནའང་སྐབས་དེ་གཉིས་ཀར་མིག་དབང་མེད་པར་མཚུངས་པའི་ཕྱིར། རྨི་ལམ་དུ་ཡང་གཉིད་ཤེས་པ་སྐྱེ་བའི་ནུས་པ་སྨིན་པའི་རྒྱུ་མ་ཡིན་པར་ཐལ། མིག་མེད་པ་དེ་ལོང་བ་ལ་སད་པའི་ཚེ་སྔོ་སོགས་གསལ་སྣང་གི་ནུས་པ་སྨིན་པའི་རྒྱུ་མ་ཡིན་པའི་ཕྱིར། དེས་ན་རྨི་ལམ་དུ་ཡང་མིག་རྫུན་པ་ངེས་པར་ཁས་བླང་དགོས་པར་ཐལ། དེའི་ཚེ་ཕྱི་རོལ་གསལ་སྣང་གི་ཤེས་པ་ཡོད་པའི་ཕྱིར། གསུམ་པ་ནི། འདི་ཡི་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། རྣམ་རིག་པས་དངོས་པོ་རང་མཚན་སྒྲུབ་པའི་སྒྲུབ་བྱེད་ཀུན་དགག་ནུས་པར་ཐལ། དེས་སྒྲུབ་བྱེད་དུ་བཀོད་པ་ཀུན་བསྒྲུབ་བྱ་དང་མཚུངས་པར་མཐོང་བའི་ཕྱིར། དངོས་པོ་བདེན་པ་བ་བཀག་པ་ལ་ལུང་གིས་གནོད་པ་ལ་སོགས་པའི་ངེས་པའང་མེད་དེ། སངས་རྒྱས་རྣམས་ཀྱིས་འགར་ཡང་དངོས་པོ་བདེན་པ་བ་ཡོད་པ་ངེས་པའི་དོན་དུ་མ་གསུངས་པའི་ཕྱིར། གསུམ་པ་མི་སྡུག་པ་སྒོམ་པའི་ཤེས་པ་ཕྱི་རོལ་མེད་པའི་ཤེས་པ་བདེན་པ་བར་འདོད་པ་དགག་པ་ལ་གསུམ། ཤེས་པ་རྫུན་པར་བསྟན་པ་དང། བདེན་པ་བ་ལ་གནོད་པ་དགོད་པ་དང། འཁྲུལ་བ་གཞན་ཡང་དེ་དང་མཚུངས་པར་བསྟན་པའོ། །དང་པོ་ནི། རྣལ་འབྱོར་ཞེས་པ་རྐང་པ་བཞི་སྟེ། དེ་ཆོས་ཅན། ས་གཞི་ཀེང་རུས་ཀྱིས་གང་བར་མཐོང་བ་དེ་ཡང་ཕྱི་རོལ་མེད་པའི་ཤེས་པ་བདེན་པ་པའི་དཔེར་མི་རུང་བར་ཐལ། དེར་ཡང་ཡུལ་དབང་རྣམ་ཤེས་གསུམ་ཀ་རང་བཞིན་གྱིས་སྐྱེ་བ་མེད་པར་མཚུངས་པའི་ཕྱིར། དེར་ཐལ། ཏིང་ངེ་འཛིན་དེ་ཡུལ་རྫུན་པ་ཡིད་བྱེད་དུ་བསྟན་པའི་ཕྱིར། གཉིས་པ་ནི། ཁྱོད་ཀྱིས་ཞེས་པ་རྐང་པ་བཞི་སྟེ། དེ་ཆོས་ཅན། མི་སྡུག་པ་སྒོམ་པའི་ཡུལ་དེར་མི་སྡུག་པ་མི་སྒོམ་པའི་གང་ཟག་གཞན་གྱིས་ཀྱང་ཡིད་གཏད་ན་ས་གཞི་ཀེང་རུས་ཀྱིས་གང་བར་མཐོང་བར་ཐལ། ཏིང་ངེ་འཛིན་དེ་དང་ཡུལ་ཀུན་ལ་སྣང་རུང་གི་སྔོ་སྣང་དབང་ཤེས་སོགས་ཡུལ་ཡུལ་ཅན་གྱི་ཚུལ་མཚུངས་པའི་ཕྱིར། ཏིང་ངེ་འཛིན་དེ་ཡུལ་རྫུན་པ་ཡིད་བྱེད་ཀྱང་མ་ཡིན་པར་ཐལ། སྔོ་སྣང་ཤེས་པ་དང་ཡུལ་ཅན་བདེན་པ་བར་མཚུངས་པའི་ཕྱིར། གསུམ་པ་ནི། རབ་རིབ་ཅེས་པ་རྐང་པ་གཉིེས་ཏེ། དེ་ཆོས་ཅན། ཆུ་ཀླུང་རྣག་ཁྲག་ཏུ་སྣང་བའི་ཡི་དྭགས་ཀྱི་བློ་ཡང་ཕྱི་རོལ་མེད་པའི་ཤེས་པ་བདེན་པ་བའི་དཔེར་མི་རུང་བར་ཐལ། དེ་རབ་རིབ་ཅན་གྱི་ཤེས་པ་སོགས་དང་མཚུངས་པའི་ཕྱིར། བཞི་པ་ནི། མདོར་ན་ཞེས་པ་རྐང་པ་གཉིས་སྟེ། དེ་ཆོས་ཅན། ཕྱི་རོལ་མེད་པ་བཞིན་དུ་ཤེས་པ་བདེན་པ་བ་མེད་པར་ཐལ། དེ་གཉིས་བདེན་སྟོང་དུ་མཚུངས་པའི་ཕྱིར། གཉིས་པ་གཟུང་འཛིན་གཉིས་སྟོང་གི་གཞན་དབང་བདེན་པ་བ་འཇལ་བྱེད་ཀྱི་ཚད་མ་དགག་པ་ལ་བཞི། ཚད་མ་མེད་པར་ཡོད་པར་དམ་འཆའ་བ་མི་རིགས་པ་དང། རང་རིག་གིས་གྲུབ་པ་དགག་པ་དང་། དེས་མ་གྲུབ་ན་སྒྲུབ་བྱེད་གཞན་ཡང་མེད་པར་བསྟན་པ་དང། སྒྲུབ་བྱེད་མེད་བཞིན་དུ་ཡོད་པར་དམ་འཆའ་ན་ཧ་ཅང་ཐལ་བའོ། །དང་པོ་ནི། གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། གཉིས་སྟོང་གི་གཞན་དབང་བདེན་པ་བ་མེད་པར་ཐལ། དེ་ཚད་མས་མ་གྲུབ་པའི་ཕྱིར། ཁྱབ་པ་ཡོད་པར་ཐལ། ཚད་མས་མ་གྲུབ་པར་ཡོད་ཅེས་དམ་འཆའ་བ་མི་རུང་བའི་ཕྱིར། གཉིས་པ་ལ་གཉིས། རང་རིག་གི་དངོས་པོ་དགག་པ་དང། སྒྲུབ་བྱེད་དགག་པའོ། །དང་པོ་ནི། དེ་ཉིད་ཅེས་པ་རྐང་པ་གཅིག་སྟེ། དེ་ཆོས་ཅན། གཞན་དབང་བདེན་པ་བ་རང་རིག་གིས་ཀྱང་མ་གྲུབ་པར་ཐལ། རང་རིག་ཉིད་མ་གྲུབ་པའི་ཕྱིར། གཉིས་པ་ལ་རྩོད་པ་ནི། གལ་ཏེ་ཞེས་པ་རྐང་པ་གཅིག་སྟེ། ཡུལ་མྱོང་བ་དང་རང་མྱོང་བ་གཉིས་ཀ་ཡོད་དེ། ངས་གཟུགས་མཐོང་ངོ་ཞེས་ཡུལ་དང་ཡུལ་ཅན་གཉིས་ཀ་དྲན་པ་ཡོད་པའི་ཕྱིར། དྲན་པའི་རྟགས་ཀྱིས་རང་རིག་གྲུབ་བོ་ཞེ་ན། ལན་ལ་གཉིས། དྲན་པ་ལ་བརྟགས་ནས་དགག་པ་དང་། ཁོ་བོ་ཅག་གི་ལུགས་ལ་དྲན་པ་མྱོང་བ་དཔོག་པ་འཐད་པའོ། །དང་པོ་ལ་གཉིས། དྲན་པ་རང་མཚན་པ་རྟགས་སུ་བཀོད་ན་བསྒྲུབ་བྱ་དང་མཚུངས་པ་དང། ཁྱོད་ལྟར་ན་དྲན་པས་སྔར་གྱི་མྱོང་བ་དྲན་པ་མི་འཐད་པའོ། །དང་པོ་ནི། མ་གྲུབ་ཅེས་པ་རྐང་པ་གཉིས་ཏེ། དེ་ཆོས་ཅན། དྲན་པ་རང་མཚན་པ་རང་རིག་གི་སྒྲུབ་བྱེད་དུ་མི་རུང་བར་ཐལ། དྲན་པ་རང་མཚན་པ་ཉིད་མ་གྲུབ་པའི་ཕྱིར། དྲན་པ་ཙམ་ཡང་རང་རིག་གི་སྒྲུབ་བྱེད་དུ་མི་རུང་བར་ཐལ། དེ་མེ་ལས་མེ་ཤེལ་དཔོག་པ་ལྟར་ཁྱབ་པ་མ་ངེས་པའི་ཕྱིར། གཉིས་པ་ནི། རང་རིག་ཅེས་པ་རྐང་པ་བཞི་སྟེ། དེ་ཆོས་ཅན། རང་རིག་གྲུབ་ཏུ་ཆུག་ན་ཡང་ཕྱིས་ཀྱི་དྲན་པ་སྔར་གྱི་མྱོང་བའི་སྒྲུབ་བྱེད་དུ་མི་རུང་བར་ཐལ། དྲན་པ་དང་མྱོང་བ་གཉིས་རང་བཞིན་གྱིས་གཞན་ཡིན་པའི་ཕྱིར། དེ་གཉིས་རྒྱུད་གཅིག་པ་སོགས་ཀྱང་ལན་དུ་མི་རུང་བར་ཐལ། རང་བཞིན་གཞན་ཡིན་པའི་ཁས་བླངས་ཀྱིས་རྒྱུད་གཅིག་པ་ལ་སོགས་པའི་སྒྲུབ་བྱེད་ཀྱི་ཁྱད་པར་ཡང་འཇོམས་པའི་ཕྱིར། གཉིས་པ་ནི། གང་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། ཁོ་བོ་ཅག་གི་ལྟར་ན་སྔར་གྱི་མྱོང་བ་ཕྱིས་ཀྱི་དྲན་པས་དྲན་པ་འཐད་པར་ཐལ། ཁོ་བོ་ཅག་ལྟར་ན་སྔར་གྱི་མྱོང་བ་དེ་ལས་ངས་མཐོང་ངོ་སྙམ་པའི་ཡུལ་ཅན་དྲན་པ་དང་ངས་གཟུགས་མཐོང་ངོ་སྙམ་པའི་ཡུལ་དྲན་པ་སྐྱེ་བ་འཐད་པའི་ཕྱིར། གསུམ་པ་ནི། དེ་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། གཞན་དབང་བདེན་པ་བ་སྒྲུབ་བྱེད་ཀྱི་ཚད་མ་མེད་པར་ཐལ། རང་རིག་དེ་དེ་སྒྲུབ་པའི་སྒྲུབ་བྱེད་དུ་མི་རུང་དེ་སྒྲུབ་པའི་ཚད་མ་གཞན་ཡང་མེད་པའི་ཕྱིར། རང་ཉིད་ཀྱིས་རང་ཉིད་མྱོང་བ་མི་རིགས་པར་ཐལ། ལས་དང་བྱ་བྱེད་གཅིག་ཏུ་མི་འཐད་པའི་ཕྱིར། བཞི་པ་ནི། གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། མོ་གཤམ་གྱི་བུ་ཡང་ཡོད་པར་འདོད་རིགས་པར་ཐལ། སྒྲུབ་བྱེད་ཚད་མ་དང་བྲལ་བའི་གཞན་དབང་བདེན་པ་བ་ཡོད་པའི་ཕྱིར། གསུམ་པ་ཀུན་རྫོབ་ཀུན་གྱི་གཞི་བདེན་པ་བ་དགག་པ་ལ་བཞི། གཞན་དབང་བདེན་གྲུབ་ཁས་བླངས་ན་ཐ་སྙད་ཀྱི་རྣམ་གཞག་ལས་ཉམས་པ་དང། ཐ་སྙད་ལས་ཉམས་ན་བདེན་པ་གཉིས་ཀ་ལས་ཉམས་པས་ཐར་པ་མི་འཐོབ་པ་དང། དེའི་རྒྱུ་མཚན་དང། ཁོ་བོ་ཅག་ལ་ཀླན་ཀར་མི་འགྱུར་བའོ། །དང་པོ་ནི། གང་ཚེ་ཞེས་པ་རྐང་པ་བཞི་སྟེ། དེ་ཆོས་ཅན། གཞན་དབང་བདེན་པ་བ་བཏགས་ཡོད་ཀུན་གྱི་རྒྱུར་མི་འཐད་པར་ཐལ། གཞན་དབང་བདེན་པ་བ་མ་གྲུབ་པའི་ཕྱིར། འཇིག་རྟེན་གྱི་ཐ་སྙད་ཉམས་པར་འགྱུར་བར་ཐལ། གཞན་དབང་བདེན་པར་གྲུབ་པའི་ཕྱིར། གཉིས་པ་ནི། སློབ་དཔོན་ཞེས་པ་རྐང་པ་བཞི་སྟེ། སེམས་ཙམ་པ་ཆོས་ཅན། བདེན་པ་གཉིས་ཀ་ལས་ཉམས་པར་ཐལ། གཞན་དབང་བདེན་གྲུབ་ཁས་བླངས་པས་ཀླུ་སྒྲུབ་ཀྱི་ལུགས་ལས་ཕྱི་རོལ་ཏུ་གྱུར་པའི་ཕྱིར། འདོད་ན། ལྟ་བ་དེ་མ་དོར་རིང་ལ་ཐར་པ་ཐོབ་མི་སྲིད་པར་ཐལ། བདེན་པ་གཉིས་ཀ་ལས་ཉམས་པའི་ཕྱིར། གསུམ་པ་ནི། ཐ་སྙད་ཅེས་པ་རྐང་པ་བཞི་སྟེ། དེ་ཆོས་ཅན། ལྟ་བ་དེ་མ་དོར་བའི་རིང་ལ་ཐར་པ་མི་འཐོབ་པར་ཐལ། ཐབས་དང་ཐབས་བྱུང་དུ་གྱུར་པའི་བདེན་གཉིས་ཀྱི་རྣམ་དབྱེ་མི་ཤེས་པར་ཐར་ལམ་ཕྱིན་ཅི་མ་ལོག་པ་དང་འགལ་བའི་ལམ་ལ་ཞུགས་པའི་གྲུབ་མཐའ་སྨྲ་བ་ཡིན་པའི་ཕྱིར། ཡང་ན་ཐ་སྙད་ཀྱི་བདེན་པ་ལས་ཉམས་ན་བདེན་པ་གཉིས་ཀ་ལས་ཉམས་པར་ཐལ། ཐ་སྙད་པའི་ཚད་མ་དོན་དམ་རྟོགས་པའི་ཐབས་སུ་གྱུར་པའི་ཕྱིར། བཞི་པ་ལ་གསུམ། གཞན་དབང་བདེན་པ་བ་ཁས་བླངས་པ་ལྟར་ཁོ་བོ་ཅག་གིས་ཀུན་རྫོབ་ཁས་མ་བླངས་པ་དང། ཕུང་པོ་ལྷག་མེད་དུ་ཞུགས་པའི་དགྲ་བཅོམ་པའི་མཉམ་གཞག་གི་གཟིགས་ངོར་ཐ་སྙད་ཀུན་རྫོབ་མེད་པ་ལྟར་ཐ་སྙད་པའི་ཚད་མའི་ངོར་ཡང་མེད་ན་ཁོ་བོ་ཅག་ཀྱང་ཀུན་རྫོབ་མི་འདོད་པ་དང། འཇིག་རྟེན་གྱི་ཐ་སྙད་འགོག་མི་ནུས་ཤིང་བཀག་ན་འགོག་བྱེད་ལ་གནོད་པའོ། །དང་པོ་ནི། ཇི་ལྟར་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། དབུ་མ་པ་ཁོ་བོ་ཅག་གིས་གཞན་དབང་བདེན་གྲུབ་བཀག་པ་ལྟར་ཁྱེད་ཀྱིས་ཀུན་རྫོབ་བཀག་པས། ཁོ་བོ་ཅག་ལ་མི་གནོད་པར་ཐལ། ཁྱེད་གཞན་དབང་བདེན་པར་འདོད་པ་ལྟར་བདག་གིས་ཀུན་རྫོབ་ཁས་མ་བླངས་ཀྱི་འཇིག་རྟེན་པས་དེ་ཁོ་ན་ཉིད་རྟོགས་པའི་ཐབས་སུ་རང་བཞིན་གྱིས་མེད་ཀྱང་ཐ་སྙད་པའི་ཚད་མའི་ངོ་ལ་བལྟོས་ནས་ཁས་བླངས་པའི་ཕྱིར། གཉིས་པ་ནི། ཇི་ལྟར་ཞེས་པ་རྐང་པ་བཞི་སྟེ། དེ་ཆོས་ཅན། ཕུང་པོ་ལྷག་མེད་དུ་ཞུགས་པའི་དགྲ་བཅོམ་པའི་མཉམ་གཞག་གི་གཟིགས་ངོར་ཀུན་རྫོབ་མེད་པ་བཞིན་དུ་ཐ་སྙད་པའི་ཚད་མའི་ངོར་ཡང་མེད་ན། ཁོ་བོ་ཅག་ཀྱང་ཡོད་པར་མི་འདོད་པར་ཐལ། རིགས་པས་བཀག་པ་ཁས་ལེན་མི་རུང་བའི་ཕྱིར། གསུམ་པ་ནི། གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། འཇིག་རྟེན་པའི་ཚད་མས་གྲུབ་པའི་དོན་ངེས་པར་ཁས་བླང་དགོས་པར་ཐལ། དེ་བཀག་པས་མི་གནོད་ན་དགག་པར་རིགས་ན་ཡང་དེ་འགོག་བྱེད་ཉིད་ལ་ཚད་མས་གནོད་པའི་ཕྱིར། བཞི་པ་སེམས་ཙམ་གསུངས་པའི་དགོངས་པ་བསྟན་པ་ལ་བཞི། ས་བཅུ་པའི་མདོའ་ིདགོངས་པ་བཤད་པ་དང། དོན་སེམས་ཡོད་མེད་མཚུངས་པར་བསྟན་པ་དང། མདོ་སྡེ་གཞན་གྱི་དགོངས་པ་བཤད་པ་དང། ལུང་དེ་དག་གི་དོན་བཤད་པ་ལ་བརྟེན་ནས་དྲང་ངེས་ཀྱི་ཁྱད་པར་རྟོགས་པར་འགྱུར་བའོ། །དང་པོ་ལ་གཉིས། ཙམ་སྒྲ་བྱེད་པ་པོ་གཞན་དགག་པའི་དོན་ཅན་དུ་བསྟན་པ་དང། གཟུགས་སེམས་གཉིས་ཀྱི་ནང་ནས་གཟུགས་གཙོ་བོ་ཡིན་པ་དགག་པའི་དོན་ཅན་དུ་བསྟན་པའོ། །དང་པོ་ལ་གསུམ། དངོས་དང། དོན་དེ་ཉིད་ལང་གཤེགས་ཀྱིས་ཀྱང་བཤད་པར་བསྟན་པ་དང། ལང་གཤེགས་ཀྱི་དོན་བཤད་པའོ། །དང་པོ་ནི། མངོན་གྱུར་ཞེས་པ་རྐང་པ་བཞི་སྟེ། དེ་ཆོས་ཅན། ཕྱི་རོལ་བཀག་པ་ས་བཅུ་པའི་མདོ་དེའི་དགོངས་པ་མ་ཡིན་པར་ཐལ། མདོ་དེས་གཞན་གྱིས་བཏགས་པའི་བདག་ལ་སོགས་པ་བྱེད་པ་པོ་ཡིན་པ་བཀག་ནས་ས་དྲུག་པ་ལ་གནས་པའི་བྱང་ཆུབ་སེམས་དཔས་ཁམས་གསུམ་གྱི་བྱེད་པ་པོ་སེམས་ཙམ་དུ་རྟོགས་པར་བསྟན་པའི་ཕྱིར། གཉིས་པ་ནི། དེ་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། ཁམས་གསུམ་གྱི་བྱེད་པ་པོ་སེམས་སུ་ཐལ། མུ་སྟེགས་པ་རྣམས་ཀྱིས་བདག་ལ་སོགས་པ་བྱེད་པ་པོར་བརྟགས་པའི་ལྟ་བ་ངན་པའི་སྤོ་མཐོན་པོ་བཅོམ་ནས་སེམས་བྱེད་པ་པོར་བསྟན་པའི་ཆེད་དུ་ལང་གཤེགས་ལས། གང་ཟག་རྒྱུན་དང་ཕུང་པོ་དང། །ཞེས་པ་ནས། སེམས་ཙམ་དུ་ནི་ངས་བཤད་དོ།་།ཞེས་པའི་བར་གྱི་རྡོ་རྗེའི་ངག་གསུངས་པའི་ཕྱིར། གསུམ་པ་ནི། ཇི་བཞིན་ཞེས་པ་རྐང་པ་བཞི་སྟེ། ལང་གཤེགས་ཀྱི་ལུང་དེ་ཆོས་ཅན། ཕྱི་རོལ་བཀག་པའི་ཕྱིར་དུ་ཁྱོད་སྟོན་པས་གསུངས་པ་མིན་ཏེ། མུ་སྟེགས་རྣམས་ཀྱིས་བརྟགས་པའི་གང་ཟག་གི་བདག་ལ་སོགས་པ་བྱེད་པ་པོ་མིན་པར་གཟིགས་ནས་སེམས་བྱེད་པ་པོར་བསྟན་པའི་ཕྱིར་དུ་ཁྱོད་གསུངས་པའི་ཕྱིར། གཉིས་པ་ལ་བཞི། གཟུགས་གཙོ་བོ་ཡིན་པ་དགག་པའི་དོན་ཅན་དུ་བསྟན་པ་དངོས་དང། དོན་དེ་ལྟར་ངེས་པར་ཁས་བླངས་དགོས་པའི་རྒྱུ་མཚན་དང། སེམས་གཙོ་བོ་ཡིན་པའི་དོན་དང། གཟུགས་གཙོ་བོ་མིན་པའི་རྒྱུ་མཚན་བསྡུས་ཏེ་བསྟན་པའོ། །དང་པོ་ནི། དེ་ཉིད་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། ས་བཅུ་པའི་ལུང་དེ་ཕྱི་རོལ་བཀག་པའི་དོན་ཅན་མ་ཡིན་པར་ཐལ། དེ་ཁོ་ན་ཉིད་ཀྱི་རྟོགས་པ་རྒྱས་པ་ལ་སངས་རྒྱས་ཞེས་ཚིག་སྔ་མ་མི་མངོན་པར་བྱས་ནས་བསྙད་པ་བཞིན་དུ་གཟུགས་གཙོ་བོ་ཡིན་པ་བཀག་ནས་སེམས་གཙོ་བོར་བསྟན་པའི་ཕྱིར་དུ་མདོ་དེ་ལས་སེམས་ཙམ་མོ་ཞེས་གསུངས་པའི་ཕྱིར། གཉིས་པ་ནི། གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། སྟོན་པས་མདོ་དེ་ལས་རྣམ་པར་ཤེས་པ། མ་རིག་པ་དང་འདུ་བྱེད་ལས་སྐྱེ་བའི་ལྟོས་ཆོས་སུ་གསུངས་པ་མི་རིགས་པར་ཐལ། སེམས་བདེན་པར་མ་གྲུབ་པར་མཁྱེན་ནས་ཕྱི་རོལ་བཀག་པ་མདོ་དེའི་དོན་ཡིན་པའི་ཕྱིར། གསུམ་པ་ནི། སེམས་ཉིད་ཅེས་པ་རྐང་པ་བཞི་སྟེ། དེ་ཆོས་ཅན། གཟུགས་སེམས་གཉིས་ཀྱི་ནང་ནས་སེམས་གཙོ་བོ་ཡིན་པར་ཐལ། སྣོད་བཅུད་ཀྱི་འཇིག་རྟེན་རྣམས་ཐུན་མོང་དང་ཐུན་མོང་མ་ཡིན་པའི་ལས་ལས་བྱུང་ཞིང། ལས་ཀྱང་སེམས་ཀྱི་ཁྱད་པར་འགའ་ཞིག་གི་དབང་གིས་གསོག་པར་བྱེད་ཀྱི་སེམས་མེད་པ་ལ་ལས་གསོག་པ་མེད་པའི་ཕྱིར། བཞི་པ་ནི། གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། བཤད་མ་ཐག་པའི་ས་བཅུ་པ་དང་ལང་གཤེགས་ཀྱི་མདོ་དེ་དག་གིས་སེམས་ལས་གཞན་པའི་བདག་ལ་སོགས་པ་བྱེད་པ་པོ་ཡིན་པ་བཀག་གི །ཕྱི་རོལ་བཀག་པ་མ་ཡིན་པར་ཐལ། བདག་ལ་སོགས་པ་བྱེད་པ་པོ་ཡིན་པ་བཀག་པ་དང། གཟུགས་གཙོ་བོ་ཡིན་པ་བཀག་ནས་སེམས་གཙོ་བོའ་དོན་ཅན་དུ་བསྟན་པ་ཙམ་ཡིན་པའི་ཕྱིར། ིགཉིས་པ་ལ་གསུམ། བདེན་གཉིས་གང་དུ་ཡང་དོན་སེམས་ཡོད་མེད་དབྱེ་མི་ནུས་པར་རིགས་པས་སྒྲུབ་པ་དང། ལུང་ལ་བརྟེན་ནས་ཀྱང་རྟོགས་པར་བྱ་བ་དང། ལུང་རིགས་ཀྱིས་གྲུབ་པའི་བདེན་གཉིས་ཀྱི་མཉམ་་གཞག་བཀག་ནས་གཞན་དབང་བདེན་པ་བ་མི་འགྲུབ་པའོ། །དང་པོ་ནི། འཇིག་རྟེན་པ་ཡི་ཞེས་པ་རྐང་པ་དྲུག་སྟེ། དེ་ཆོས་ཅན། ཕྱི་རོལ་གྱི་དོན་དང་སེམས་གཉིས་ཡོད་མེད་ཀྱི་ཁྱད་པར་འབྱེད་པ་མི་རིགས་པར་ཐལ། ཐ་སྙད་པའི་ཚད་མའི་ངོར་གཉིས་ཀ་ཡོད་འཕགས་པའི་མཉམ་གཞག་གི་གཟིགས་ངོར་གཉིས་ཀ་མེད་པའི་ཕྱིར། གཉིས་པ་ནི། དེ་དག་ཅེས་པ་རྐང་པ་གཉིས་ཏེ། དེ་ཆོས་ཅན། ཕྱི་རོལ་གྱི་དོན་མེད་ཅིང་སེམས་རང་གི་མཚན་ཉིད་ཀྱིས་ཡོད་པར་འདོད་པ་མི་རིགས་པར་ཐལ། ཤེས་རབ་ཀྱི་ཕ་རོལ་ཏུ་ཕྱིན་པའི་མདོར་དེ་གཉིས་ཀ་བདེན་པར་གྲུབ་པ་བཀག་ཅིང། ཆོས་མངོན་པའི་མདོ་ལས་དེ་གཉིས་ཀ་རང་སྤྱིའི་མཚན་ཉིད་ཀྱི་སྒོ་ནས་གྲུབ་པ་མཚུངས་པར་གསུངས་པའི་ཕྱིར། གསུམ་པ་ནི། བདེན་གཉིས་ཞེས་པ་རྐང་པ་བཞི་སྟེ། དེ་ཆོས་ཅན། ཀླུ་སྒྲུབ་ཀྱིས་བཞེད་པའི་བདེན་གཉིས་བཀག་ནས་གཞན་དབང་གི་ཤེས་པ་མི་འགྲུབ་པར་ཐལ། གཞན་དབང་བདེན་པ་བ་བཀག་ཟིན་པའི་ཕྱིར། དེས་ན་གཞན་དབང་བདེན་པ་བར་སྒྲུབ་པའི་ངལ་བ་དོན་མེད་པར་ཐལ། དངོས་པོ་མཐའ་དག་དོན་དམ་པར་མ་སྐྱེས་ཤིང་ཐ་སྙད་དུ་སྐྱེས་པའི་ཕྱིར། གསུམ་པ་ལ་གསུམ། ཕྱི་རོལ་སྣང་བ་ཡོད་མེད་དེ། །ཞེས་སོགས་དྲང་དོན་དུ་བཤད་པ་དང། དེ་སྒྲུབ་པ་དང། ཇི་ལྟར་ནད་པ་ན་བ་ལ།་།ཞེས་སོགས་ཀྱི་ལུང་འདིས་ལུང་སྔ་མ་དང་དེ་དང་རིགས་མཚུངས་པ་གཞན་ཡང་དྲང་དོན་དུ་སྒྲུབ་པའོ། །དང་པོ་ནི། མདོ་སྡེ་ཞེས་པ་རྐང་པ་བཞི་སྟེ། ཕྱི་རོལ་སྣང་བ་ཡོད་མེད་དེ། །ཞེས་པ་ནས། སེམས་ཙམ་དུ་ནི་ངས་བཤད་དོ།་།ཞེས་པའི་བར་གྱི་ལུང་ཆོས་ཅན། ཕྱི་རོལ་བཀག་པ་མདོ་དེའི་དོན་ཡིན་ཀྱང་སྤྱིར་ཕྱི་རོལ་མེད་པར་འགྲུབ་པ་མིན་ཏེ། ཁྱོད་དོན་ལ་ཞེན་ནས་ཉོན་མོངས་ལྷག་པར་སྐྱེ་བ་འགའ་ཞིག་གི་ཆགས་པ་བཟློག་པའི་ཆེད་དུ་སྟོན་པས་དགོངས་ཏེ་གསུངས་པ་ཡིན་གྱི་སྒྲ་ཇི་བཞིན་པ་མ་ཡིན་པའི་ཕྱིར། གཉིས་པ་ནི། འདི་ནི་ཞེས་པ་རྐང་པ་གཉིས་ཏེ། ཤེས་བྱ་ཆོས་ཅན། ཇི་སྐད་བཤད་པའི་ལུང་དེ་དྲང་དོན་དུ་ཐལ། དེ་དྲང་དོན་དུ་སྟོན་པས་གསུངས་ཤིང་རིགས་པས་ཀྱང་འཐད་པའི་ཕྱིར། གསུམ་པ་ལ་གཉིས། དངོས་དང། དྲང་དོན་དུ་རིགས་པས་སྒྲུབ་པའོ། །དང་པོ་ནི། རྣམ་པ་ཞེས་པ་རྐང་པ་གཉིས་ཏེ། དེ་ཆོས་ཅན། ལུང་སྔ་མ་དེ་དག་དྲང་དོན་དུ་ཐལ། ལུང་དེ་དག་དང་ཀུན་བཏགས་རང་བཞིན་གྱིས་མེད་པ་དང་གཞན་དབང་དང་ཡོངས་གྲུབ་རང་བཞིན་གྱི་ཡོད་པ་དང། ཀུན་གཞིའི་རྣམ་ཤེས་སོགས་ཡོད་པར་སྟོན་པའི་དགོངས་པ་ངེས་འགྲེལ་ལ་སོགས་པའི་མདོ་སྡེ་གཞན་ཡང་ཇི་ལྟར་ནད་པ་ཞེས་པའི་ལུང་འདིས་དྲང་དོན་དུ་གསལ་བར་གྲུབ་པའི་ཕྱིར། གཉིས་པ་ནི། ཤེས་བྱ་ཞེས་པ་རྐང་པ་བཞི་སྟེ། དེ་ཆོས་ཅན། སྟོན་པས་དང་པོར་དོན་གྱིས་བསྡུས་པའི་ཤེས་བྱ་རང་བཞིན་གྱིས་གྲུབ་པ་ལ་དགག་པ་མཛད་པའི་རྒྱུ་མཚན་ཡོད་དེ། དོན་གྱིས་བསྡུས་པའི་ཤེས་བྱ་རང་བཞིན་གྱིས་གྲུབ་པ་བཀག་ན། ཤེས་པ་རང་བཞིན་མེད་པ་ཡང་རིམ་གྱིས་རྟོགས་པས་དེ་ལྟར་གསུངས་པའི་ཕྱིར། རིམ་གྱིས་རྟོགས་པར་ཐལ། དོན་རང་བཞིན་མེད་པར་རྟོགས་ན་ཤེས་པ་རང་བཞིན་མེད་པར་བདེ་བླག་ཏུ་རྟོགས་པའི་ཕྱིར། བཞི་པ་ནི། དེ་ལྟར་ཞེས་པ་རྐང་པ་བཞི་སྟེ། དེ་ཆོས་ཅན། ཇི་སྐད་བཤད་པའི་ལུང་གི་ལོ་རྒྱུས་ལ་བརྟེན་ནས། རྣམ་དཔྱོད་ཅན་གྱིས་དྲང་ངེས་ཀྱི་ཁྱད་པར་རྟོགས་པར་འགྱུར་ཏེ། དེ་ལ་བརྟེན་ནས་རྣམ་དཔྱོད་ཅན་གྱིས་དོན་གཞན་དུ་དྲངས་མི་དགོས་པའི་རང་བཞིན་མེད་པ་དངོས་སུ་སྟོན་པའི་མདོ་ངེས་པའི་དོན་དང། དོན་དེ་ལས་གོང་དུ་གནས་ལུགས་གཞན་ཡོད་པར་དྲངས་ཏེ་བཤད་དགོས་པའི་མདོ་དྲང་བའི་དོན་དུ་རྟོགས་པར་འགྱུར་བའི་ཕྱིར། གསུམ་པ་བདག་གཞན་གཉིས་ཀ་ལས་སྐྱེ་བ་དགག་པ་ལ་གཉིས། སྔར་བཤད་པའི་རིགས་པས་ཁེགས་པར་བསྟན་པ་དང། རིགས་པ་གཞན་གྱིས་དགག་པའོ། །དང་པོ་ནི། གཉིས་ལས་ཞེས་པ་རྐང་པ་གསུམ་སྟེ། དེ་ཆོས་ཅན། བདག་གཞན་གཉིས་ཀ་ལས་སྐྱེ་བ་མི་རིགས་པར་ཐལ། དེ་ལ་བདག་གཞན་རེ་རེ་བ་ལས་སྐྱེ་བ་བཀག་པའི་རིགས་པས་གནོད་པའི་ཕྱིར། དེར་ཐལ། དེ་རེ་རེ་བ་ལས་ཀྱང་སྐྱེ་བ་དོན་དམ་དུ་གྲུབ་པ་བཀག་པ་དང་ཐ་སྙད་དུ་གྲུབ་པ་བཀག་པའི་རིགས་པས་གནོད་པའི་ཕྱིར། གཉིས་པ་ནི། གང་ཕྱིར་ཞེས་པ་རྐང་པ་གཅིག་སྟེ། དེ་ཆོས་ཅན། བདག་གཞན་གཉིས་ཀ་ཚོགས་པ་ལས་སྐྱེ་བ་མི་འཐད་པར་ཐལ། དེ་ཡ་གྱལ་རེ་རེ་བ་ལས་སྐྱེ་བ་མི་འཐད་པའི་ཕྱིར། བཞི་པ་རྒྱུ་མེད་ལས་སྐྱེ་བ་དགག་པ་ལ་གཉིས། སྤྱིར་དགག་པ་དང། འཇིག་རྟེན་སྔ་ཕྱིའི་རྒྱུ་འབྲས་མེད་པ་བྱེ་བྲག་ཏུ་དགག་པའོ། །དང་པོ་ལ་གཉིས། རྒྱུ་འབྲས་འཆོལ་བར་ཐལ་བ་དང། མཐོང་བ་དང་འགལ་བར་ཐལ་བའོ། །དང་པོ་ནི། གལ་ཏེ་ཞེས་པ་རྐང་པ་གཉིས་ཏེ། དེ་ཆོས་ཅན། རྒྱུར་གྱུར་མ་གྱུར་ཀུན་ལས་འབྲས་བུར་གྱུར་མ་གྱུར་ཀུན་སྐྱེ་བར་ཐལ། འབྲས་བུ་རྣམས་རྒྱུ་མེད་དུ་སྐྱེ་བའི་ཕྱིར། གཉིས་པ་ལ་གཉིས། འཇིག་རྟེན་པ་རྣམས་ཞིང་ལས་སོགས་ལ་འབད་པ་བྱེད་པ་མི་འཐད་པར་ཐལ་བ་དང། རྨ་བྱའི་མདོངས་ཁྲ་སོགས་མཐོང་དུ་མི་རུང་བར་ཐལ་བའོ། །དང་པོ་ནི། འབྲས་འབྱུང་ཞེས་པ་རྐང་པ་གཉིས་ཏེ། དེ་ཆོས་ཅན། འཇིག་རྟེན་པ་རྣམས་སྟོན་ཐོག་སོགས་ཀྱི་ཆེད་དུ་ཞིང་ལས་སོགས་ལ་འབད་པ་དོན་མེད་པར་ཐལ། འབྲས་བུ་ཐམས་ཅད་རྒྱུ་མེད་དུ་འབྱུང་བའི་ཕྱིར། གཉིས་པ་ནི། གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། འགྲོ་བ་འདི་དག་ཐམས་ཅད་ནམ་མཁའི་ཨུཏྤ་ལ་ལྟར་མངོན་སུམ་ཚད་མས་བཟུང་དུ་མི་རུང་བར་ཐལ། འགྲོ་བ་འདི་དག་ཀུན་རྒྱུས་སྟོང་པའི་ཕྱིར། དེས་ན་རྒྱང་ཕན་ཁྱོད་རང་གི་སྔོ་སོགས་སྣང་བའི་བློ་ལྟར་འགྲོ་བ་འདི་ཀུན་ཡང་རྒྱུ་ལས་བྱུང་བར་ཐལ། དེ་ལྟ་མིན་ན་ཇི་སྐད་བཤད་པའི་སྐྱོན་དུ་འགྱུར་བའི་ཕྱིར། གཉིས་པ་ལ་གསུམ། རྒྱང་ཕན་འཇིག་རྟེན་ཕ་རོལ་གྱི་བྱུང་ཚུལ་ལ་རྨོངས་པའི་རྒྱུ་མཚན་དང། འཇིག་རྟེན་ཕ་རོལ་འགོག་པའི་ཚེ་ལོག་ལྟ་ཅན་དུ་རྟགས་ཀྱིས་གྲུབ་པ་དང། དེའི་དཔེ་མ་གྲུབ་པ་སྤོང་བའོ། །དང་པོ་ནི། འབྱུང་བ་ཞེས་པ་རྐང་པ་བཞི་སྟེ། དེ་ཆོས་ཅན། རྒྱང་ཕན་ཤིན་ཏུ་ཕྲ་བའི་འཇིག་རྟེན་ཕ་རོལ་ལ་རྨོངས་པའི་རྒྱུ་མཚན་ཡོད་དེ། ཤིན་ཏུ་རགས་པའི་འབྱུང་བ་བཞིའི་གནས་ལུགས་ལ་ཡང་ཕྱིན་ཅི་ལོག་ཏུ་རྨོངས་ཤིང་མཐོང་བའི་རྒྱུ་ཙམ་ཁོ་ན་ལས་འབྱུང་བར་འདོད་པའི་ཕྱིར། གཉིས་པ་ནི། འཇིག་རྟེན་ཞེས་པ་རྐང་པ་བཞི་སྟེ། རྒྱང་ཕན་ཆོས་ཅན། འཇིག་རྟེན་ཕ་རོལ་འགོག་པའི་ཚེ་ལོག་ལྟ་ཅན་ཡིན་ཏེ། དེའི་ཚེ་ལོག་ལྟའི་རྣམ་པའི་རྟེན་དུ་མཚུངས་པའི་ལུས་དང་ལྡན་པའི་ཕྱིར། དཔེར་ན་འབྱུང་བཞི་བདེན་པར་ཁས་ལེན་པ་དེའི་ཚེ་བཞིན་ནོ། །གསུམ་པ་ནི། འབྱུང་བ་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། སྔར་མ་བཀག་པའི་འབྱུང་བ་བདེན་པ་བར་གྲུབ་པ་ཅུང་ཟད་ཀྱང་མེད་པར་ཐལ། གོང་དུ་འབྱུང་བ་བདེན་པ་བ་བཀག་ཟིན་པའི་ཕྱིར། དེར་ཐལ། མཐའ་བཞིའི་སྐྱེ་བ་བཀག་པའི་སྒོ་ནས་དངོས་པོ་མཐའ་དག་རང་གི་མཚན་ཉིད་ཀྱིས་སྐྱེ་བ་རྒྱས་པར་བཀག་ཟིན་པའི་ཕྱིར། གཉིས་པ་དེས་ན་རང་བཞིན་གྱིས་དབེན་པར་བསྟན་པ་ལ་གཉིས། དངོས་དང། རྩོད་སྤོང་ངོ་། །དང་པོ་ནི། གང་ཕྱིར་ཞེས་པ་རྐང་པ་གཉིས་ཏེ། དངོས་པོ་རྣམས་ཆོས་ཅན། རང་བཞིན་གྱིས་སྐྱེ་བ་དང་བྲལ་ཏེ། མཐའ་བཞིའི་སྐྱེ་བས་སྟོང་པའི་ཕྱིར། གཉིས་པ་ལ་གཉིས། དངོས་པོ་རྣམས་རང་བཞིན་གྱིས་མེད་ན་བྱིས་པ་རྣམས་ཀྱིས་ཐོག་མ་མེད་པ་ནས་དེ་ཉིད་རྟོགས་པར་ཐལ་བ་སྤོང་བ་དང། རང་གི་མཚན་ཉིད་ཀྱིས་མེད་ན་མོ་གཤམ་གྱི་བུ་བཞིན་དུ་ཐ་སྙད་དུ་ཡང་མེད་པར་ཐལ་བ་སྤོང་བའོ། །དང་པོ་ལ་གསུམ། དེ་ཁོ་ན་ཉིད་ཡོད་བཞིན་དུ་མི་རྟོགས་པའི་རྒྱུ་མཚན་དང། མ་རིག་པའི་དབང་གིས་ཡུལ་རྣམས་ལོག་པར་སྣང་བའི་རྒྱུ་མཚན་དང། ཡུལ་ཕྱིན་ཅི་མ་ལོག་པར་རྟོགས་པ་ལས་འཁྲུལ་བ་དེ་དག་ཟློག་པར་བསྟན་པའོ།།དང་པོ་ནི། གང་གིས་ཞེས་པ་རྐང་པ་གཉིས་ཏེ། དེ་ཆོས་ཅན། དངོས་པོ་མཐའ་དག་གདོད་ནས་རང་བཞིན་གྱིས་དབེན་པར་བྱིས་པ་རྣམས་ཀྱིས་མངོན་སུམ་ཚད་མས་མི་རྟོགས་པའི་རྒྱུ་མཚན་ཡོད་དེ། ཆར་སྤྲིན་འཐུག་པོ་ལྟ་བུའི་དངོས་པོ་བདེན་པར་འཛིན་པའི་གཏི་མུག་གི་སྒྲིབ་པའི་དབང་གིས་མི་རྟོགས་པའི་ཕྱིར། གཉིས་པ་ནི། ཇི་ལྟར་ཞེས་པ་རྐང་པ་བཞི་སྟེ། དེ་ཆོས་ཅན། བྱིས་པ་རྣམས་ཀྱིས་རབ་རིབ་ཀྱི་མཐུས་སྐྲ་ཤད་སྣང་བ་སོགས་ལྟར་ཡུལ་གྱི་གནས་ལུགས་ཕྱིན་ཅི་ལོག་ཏུ་མཐོང་བའི་རྒྱུ་མཚན་ཡོད་དེ། བྱིས་པ་རྣམས་གཏི་མུག་གི་དབང་གིས་རྒྱུད་བཅིངས་པའི་ཕྱིར། གསུམ་པ་ནི། གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། ཇི་སྐད་བཤད་པའི་འཁྲུལ་བ་ལྡོག་པ་ལ་ཡུལ་གྱི་གནས་ལུགས་ཕྱིན་ཅི་མ་ལོག་པ་རྟོགས་དགོས་ཏེ། མི་མཁས་པ་རྣམས་གཏི་མུག་གི་དབང་གིས་དགེ་མི་དགེའི་ལས་མངོན་པར་འདུ་བྱས་ནས་འཁོར་བར་འཁོར་ལ། མཁས་པ་རྣམས་སྟོང་ཉིད་མངོན་སུམ་དུ་རྟོགས་ནས་འཁོར་བ་ལས་གྲོལ་བར་འགྱུར་བའི་ཕྱིར། གཉིས་པ་ལ་རྩོད་པ་དང་ལན་ནོ། །དང་པོ་ནི། གལ་ཏེ་ཞེས་པ་རྐང་པ་བཞི་སྟེ། དངོས་པོ་རྣམས་རང་བཞིན་གྱིས་མེད་ན་མོ་གཤམ་གྱི་བུ་བཞིན་དུ་ཐ་སྙད་དུ་མེད་པར་འགྱུར་ན་ཐ་སྙད་དུ་ཡོད་པའི་ཕྱིར། རང་བཞིན་གྱིས་ཡོད་དོ་ཞེ་ན་ལན་ལ་གསུམ། ཁོ་བོ་ཅག་ལ་ཀླན་ཀ་དེ་མི་རིགས་པ་དང། མི་རིགས་པའི་རྒྱུ་མཚན་དང། དངོས་པོ་རྣམས་དེ་ཁོ་ན་ཉིད་དུ་མ་གྲུབ་ཀྱང་ཐ་སྙད་དུ་མོ་གཤམ་གྱི་བུ་དང་མི་མཚུངས་པའི་དོན་བསྡུ་བའོ།།དང་པོ་ལ་གསུམ། ཐོག་མར་རབ་རིབ་ཅན་ལ་བརྒལ་ཞིང་བརྟགས་པར་བྱ་རིགས་པ་དང། ཡིད་ནང་དུ་བསྡུས་ནས་ཁྱོད་རང་གི་བློ་འཁྲུལ་བའི་སྐྱེ་ཚུལ་ལ་བརྒལ་བརྟག་བྱ་རིགས་པ་དང། དེ་ལྟར་བརྟགས་ན་ཁྱོད་རང་གིས་བཀོད་པའི་ཁྱབ་པ་དེ་ཁྱོད་རང་ཉིད་ལ་མ་ངེས་པའོ། །དང་པོ་ནི། གང་དག་ཅེས་པ་རྐང་པ་བཞི་སྟེ། དེ་ཆོས་ཅན། ཇི་སྐད་བཤད་པའི་རྩོད་པ་དེ་ཐོག་མར་རབ་རིབ་ཅན་ལ་བརྩད་པར་བྱ་སྟེ། ཐོག་མར་རབ་རིབ་ཀྱིས་མིག་ཉམས་པ་ལ་རབ་རིབ་ཅན་ཁྱོད་ཀྱིས་རང་བཞིན་མེད་པར་མཚུངས་པའི་སྐྲ་ཤད་མཐོང་ནས་མོ་གཤམ་གྱི་བུ་མ་མཐོང་བའི་རྒྱུ་མཚན་ཅི་ཡིན་ཞེས་བརྩད་པར་གྱིས་ལ། ཕྱི་ནས་མ་རིག་པའི་རབ་རིབ་ཅན་ལ་རང་བཞིན་མེད་པར་མཚུངས་པའི་མོ་གཤམ་གྱི་བུ་མི་མཐོང་བར་གཟུགས་ལ་སོགས་པ་མཐོང་ཞེས་བརྩད་དགོས་པའི་ཕྱིར། གཉིས་པ་ནི། གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། དངོས་སྨྲ་བ་ཁྱོད་རང་ཉིད་ཀྱི་བློ་ལ་ཡང་བརྒལ་ཞིང་བརྟགས་པར་བྱ་བར་ཐལ། ཇི་སྐད་བཤད་པའི་རྩོད་པ་དེ་དངོས་སྨྲ་བ་ཁྱོད་རང་གི་བློ་ལ་དྲིས་ལ་ཁྱོད་ཀྱིས་མི་སྲིད་པའི་དོན་རྨི་ལམ་སོགས་སུ་མཐོང་ལ་མོ་གཤམ་གྱི་བུ་མ་མཐོང་ཞེས་བརྩད་པར་མི་བྱ་ཞིང། དེ་མི་རིགས་པར་གྲུབ་ན་ཕྱིས་ངེད་ལ་ཡང་བརྒལ་ཞིང་བརྟགས་པར་འགྱུར་བའི་ཕྱིར། གསུམ་པ་ནི། དེ་ཉིད་ཅེས་པ་རྐང་པ་བཞི་སྟེ། དེ་ཆོས་ཅན། དེ་ལྟར་བརྟགས་པ་ན་རྩོད་པ་དེའི་ཁྱབ་པ་ཁྱོད་རང་ཉིད་ལ་མ་ངེས་པར་ཐལ། ཁྱོད་རང་གི་བློས་རང་བཞིན་གྱིས་སྐྱེ་བ་མེད་པར་མཚུངས་པའི་གཟུགས་ལ་སོགས་པ་མཐོང་གི་མོ་གཤམ་གྱི་བུ་མ་མཐོང་བའི་ཕྱིར། གཉིས་པ་ལ་གཉིས། བདེན་པ་གཉིས་ཆར་དུ་རང་བཞིན་གྱིས་སྐྱེ་བ་མེད་པ་དང། དེའི་རྒྱུ་མཚན་ནོ། །དང་པོ་ནི། མོ་གཤམ་ཞེས་པ་རྐང་པ་བཞི་སྟེ། དེ་ཆོས་ཅན། ཁོ་བོ་ཅག་དབུ་མ་པས་གཟུགས་སོགས་ཀུན་རྫོབ་ཏུ་རང་བཞིན་གྱིས་སྐྱེ་བར་ཁས་བླངས་ནས་དོན་དམ་དུ་རང་བཞིན་གྱིས་སྐྱེ་བ་འགོག་པ་མ་ཡིན་པར་ཐལ། མོ་གཤམ་གྱི་བུ་བདེན་པ་གཉིས་ཆར་དུ་རང་བཞིན་གྱིས་སྐྱེ་བ་མེད་པ་བཞིན་དུ་གཟུགས་སོགས་ཀྱང་དེ་ལྟར་ཁས་ལེན་པའི་ཕྱིར། གཉིས་པ་ནི། དེ་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། འདུས་བྱས་བདེན་པ་གཉིས་ཆར་དུ་རང་བཞིན་གྱིས་སྐྱེ་བ་མེད་པར་ཐལ། མདོ་ལས་ཆོས་ཐམས་ཅད་དུས་གསུམ་དུ་རང་བཞིན་གྱིས་སྟོང་པར་ངེས་པའི་དོན་དུ་གསུངས་པའི་ཕྱིར། གསུམ་པ་ནི། བུམ་སོགས་ཞེས་པ་རྐང་པ་བཞི་སྟེ། དེ་ཆོས་ཅན། དངོས་པོ་རྣམས་རང་བཞིན་གྱིས་མེད་ན་ཐ་སྙད་དུ་ཡང་མེད་པ་མོ་གཤམ་གྱི་བུ་དང་མཚུངས་པའི་སྐྱོན་མེད་པར་ཐལ། དངོས་པོ་འདི་རྣམས་འཕགས་པའི་མཉམ་གཞག་གི་གཟིགས་ངོར་མེད་ཅིང་ཐ་སྙད་པའི་ཚད་མའི་ངོར་ཡོད་པའི་ཕྱིར། གསུམ་པ་ཀུན་རྫོབ་པའི་སྐྱེ་བ་རྟེན་འབྲེལ་དུ་བསྟན་པ་ལ་གསུམ། དངོས་པོ་རྣམས་མཐའ་བཞིའི་སྐྱེ་བ་དང་བྲལ་བས་ལྟོས་ཆོས་ཙམ་གྱིས་སྐྱེ་བར་བསྟན་པ་དང། རྟེན་འབྱུང་རང་བཞིན་མེད་པར་སྒྲུབ་པའི་རིགས་པས་ལྟ་ངན་མཐའ་དག་འགོག་ནུས་པ་དང། རང་བཞིན་གྱིས་ཡོད་ན་མཐར་འཛིན་གྱི་རྟོག་པ་མི་འཐད་པར་བསྟན་པའོ། །དང་པོ་ནི། གང་ཕྱིར་ཞེས་པ་རྐང་པ་བཞི་སྟེ། དངོས་པོ་ཆོས་ཅན། ལྟོས་ཆོས་ཙམ་གྱིས་སྐྱེ་བར་ཐལ། མཐའ་བཞི་དང་བྲལ་བའི་སྒོ་ནས་སྐྱེ་བའི་ཕྱིར། གཉིས་པ་ནི། གང་ཕྱིར་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། རྟེན་འབྱུང་རང་བཞིན་མེད་པར་རྟོགས་པའི་རིགས་པ་འདིས་ལྟ་ངན་གྱི་དྲ་བ་མཐའ་དག་གཅོད་པར་ཐལ། སྟོང་པ་རྟེན་འབྲེལ་གྱི་དོན་དུ་ཚད་མས་རྟོགས་ན་དངོས་པོ་མཐར་འཛིན་གྱི་རྟོག་པས་བཟུང་བའི་དོན་དེ་དག་ཏུ་བརྟག་མི་ནུས་པའི་ཕྱིར། གསུམ་པ་ནི། རྟོག་རྣམས་ཞེས་པ་རྐང་པ་བཞི་སྟེ། དེ་ཆོས་ཅན། མཐར་འཛིན་གྱི་རྟོག་པས་ཇི་ལྟར་བཟུང་བ་རྣམས་མི་འཐད་པར་ཐལ། དངོས་པོ་རང་བཞིན་གྱིས་ཡོད་ན་རྟོག་པ་དེ་དག་འཐད་ཀྱང་བུད་ཤིང་མེད་ན་མེ་མེད་པ་བཞིན་དུ་དངོས་པོ་རང་བཞིན་གྱིས་མེད་པར་དཔྱད་ཟིན་པའི་ཕྱིར། བཞི་པ་རིགས་པས་རྣམ་པར་དཔྱད་པའི་དགོས་པ་བསྟན་པ་ལ་བཞི། མཐར་འཛིན་གྱི་རྟོག་པ་ལྡོག་པ་དེའི་དགོས་པར་བསྟན་པ་དང། སློབ་དཔོན་ཀླུ་སྒྲུབ་ཀྱིས་རང་བཞིན་ཡོད་མེད་ཀྱི་དཔྱད་པ་རྒྱས་པར་མཛད་པ་རྩོད་པ་ལྷུར་ལེན་གྱི་ཆེད་དུ་མཛད་པ་མ་ཡིན་པ་དང། ཞར་ལ་ལྟ་བ་ཕྱིན་ཅི་ལོག་ཁེགས་པ་བསྟན་བཅོས་མཛད་པ་པོའ་སྐྱོན་མིན་པ་དང། རྩོད་པ་ལྷུར་ལེན་གྱི་ཆེད་ིདུ་དཔྱད་པ་བྱེད་མི་རིགས་པའི་རྒྱུ་མཚན་ནོ། །དང་པོ་ནི། སོ་སོའ་སྐྱེ་བོ་ཞེས་པ་རྐང་པ་བཞི་སྟེ། ིདེ་ཆོས་ཅན། མཐར་འཛིན་གྱི་རྟོག་པ་རྣམས་ལྡོག་པ་སློབ་དཔོན་གྱིས་དབུ་མའི་བསྟན་བཅོས་སུ་བཤད་པའི་རྣམ་པར་དཔྱད་པའི་འབྲས་བུར་འགྱུར་ཏེ། སོ་སོ་སྐྱེ་བོ་རྣམས་མཐར་འཛིན་གྱི་རྟོག་པས་བཅིངས་པས་འཁོར་བར་འཁོར་ལ། རྣལ་འབྱོར་པ་རྣམས་དེ་ཁོ་ན་ཉིད་རྟོགས་པས་གྲོལ་བར་འགྱུར་བའི་ཕྱིར། གཉིས་པ་ནི། བསྟན་བཅོས་ཞེས་པ་རྐང་པ་གཉིས་སྟེ། དེ་ཆོས་ཅན། སློབ་དཔོན་ཀླུ་སྒྲུབ་ཀྱིས་དབུ་མའི་བསྟན་བཅོས་སུ་དཔྱད་པ་མཛད་པ་རྣམས་རྩོད་པ་ལྷུར་བླངས་ནས་གཞན་ཟིལ་གྱིས་གནོན་པའི་ཆེད་དུ་མཛད་པ་མ་ཡིན་ཏེ། གདུལ་བྱ་རྣམས་ཀྱིས་རྣམ་གྲོལ་ཐོབ་པའི་ཕྱིར་དུ་མཛད་པའི་ཕྱིར། གསུམ་པ་ནི། གལ་ཏེ་ཞེས་པ་རྐང་པ་གཉིས་ཏེ། དེ་ཆོས་ཅན། སློབ་དཔོན་གྱིས་དེ་ཁོ་ན་ཉིད་གཏན་ལ་ཕབ་པའི་སྟོབས་ཀྱིས་ལྟ་བ་ངན་པའི་ལུགས་རྣམས་ཉམས་པ་སློབ་དཔོན་གྱི་སྐྱོན་དུ་མི་འགྱུར་ཏེ། དེ་རྣམས་དངོས་པོའ་གནས་ལུགས་ལས་ཕྱིན་ཅི་ལོག་ཏུ་ཞུགས་ིཔའི་སྟོབས་ཀྱིས་ཉམས་པ་ཡིན་པའི་ཕྱིར། བཞི་པ་ནི། རང་གི་ཞེས་པ་རྐང་པ་བཞི་སྟེ། དེ་ཆོས་ཅན། ཆགས་སྡང་བསལ་ནས་དེ་ཁོ་ན་ཉིད་ལ་དཔྱོད་པར་རིགས་ཀྱི་རྩོད་པ་ལྷུར་ལེན་གྱི་ཆེད་དུ་བྱེད་པ་མི་རིགས་ཏེ། ཆགས་སྡང་བསལ་ནས་དེ་ཁོ་ན་ཉིད་ལ་དཔྱད་ན་མྱུར་དུ་གྲོལ་བར་འགྱུར་ལ། རང་ཕྱོགས་ལ་ཆགས་པ་དང། གཞན་ཕྱོགས་ལ་སྡང་བས་ཀུན་ནས་བསླངས་ཏེ་དཔྱད་ན་ཉོན་མོངས་ལྷག་པར་ཡང་འཕེལ་བའི་ཕྱིར། གཉིས་པ་གང་ཟག་གི་བདག་མེད་རྒྱས་པར་བཤད་པ་ལ་གཉིས། གང་ཟག་གི་བདག་འགོག་དགོས་པའི་རྒྱུ་མཚན་དང། དེ་དགག་པ་དངོས་སོ། །དང་པོ་ནི། ཉོན་མོངས་ཞེས་པ་རྐང་པ་བཞི་སྟེ། གྲོལ་བ་དོན་གཉེར་གྱི་རྟོགས་ལྡན་སྐྱེས་བུ་ཆོས་ཅན། བདག་གཉིས་ཀྱི་ནང་ནས་ཐོག་མར་གང་ཟག་གི་བདག་འགོག་དགོས་ཏེ། ཆགས་སོགས་ཉོན་མོངས་དང་སྐྱེ་རྒ་ལ་སོགས་པའི་སྐྱོན་རྣམས་ཀྱི་རྩ་བ་འཇིག་ཚོགས་ལ་ལྟ་བ་དང། གང་ཟག་གི་བདག་ཀྱང་འཇིག་ལྟའི་ཞེན་ཡུལ་དུ་མཐོང་ཞིང་ཆོས་ཀྱི་བདག་མེད་ལས་གང་ཟག་གི་བདག་མེད་རྟོགས་པར་སླ་བའི་ཕྱིར། གཉིས་པ་ལ་གསུམ། གང་ཟག་རང་གི་མཚན་ཉིད་ཀྱིས་གྲུབ་པ་བཀག་པ་དང། ཕུང་པོ་ལ་བརྟེན་ནས་བཏགས་པའི་བཏགས་ཡོད་དུ་བསྟན་པ་དང། ཁྱད་པར་དུ་རྒྱུ་འབྲས་ཕན་ཚུན་ལྟོས་པའི་བཏགས་ཡོད་དུ་སྒྲུབ་པའོ། །དང་པོ་ལ་གཉིས། དགག་པ་རྒྱས་པར་བསྟན་པ་དང། མཇུག་བསྡུ་བའོ། །དང་པོ་ལ་གསུམ། ཕུང་པོ་ལས་དོན་གཞན་པའི་བདག་དང་དངོས་པོ་གཅིག་པའི་མུ་གཉིས་དགག་པ་དང། རྟེན་དང་བརྟེན་པའི་མུ་གཉིས་དགག་པ་དང། བརྗོད་དུ་མེད་པའི་བདག་དགག་པའོ། །དང་པོ་ལ་གཉིས། ཕུང་པོ་ལས་དོན་གཞན་པའི་བདག་དགག་པ་དང། ངོ་བོ་གཅིག་པའི་བདག་དགག་པའོ། །དང་པོ་ལ་གཉིས། གཞན་སྡེའི་ལུགས་བརྗོད་པ་དང། དེ་དགག་པའོ། །དང་པོ་ནི། ཟ་པོ་ཞེས་པ་རྐང་པ་བཞི་སྟེ། གྲངས་ཅན་པས་ཤེས་བྱ་ཉི་ཤ་རྩ་ལྔར་གྲངས་ངེས་བྱས་ནས་རྩ་བཞི་བེམ་པོ་དང། རྩ་ལྔ་པ་རིག་པ་དང། རིག་པ་དེ་ཉིད་གང་ཟག་གི་བདག་ཏུ་འདོད་དེ། དེ་ཡང་རྣམ་སྨིན་ཟ་བ་པོ་དང། རྟག་པའི་དངོས་པོ་དང། འབྲས་བུ་བྱེད་པ་པོ་མིན་པ་དང། བདེ་བ་ལ་སོགས་པའི་ཡོན་ཏན་གྱི་བདག་ཉིད་དུ་མེད་པ་དང། འགྲོ་འོང་གི་བྱ་བ་མེད་པའི་ཁྱད་ཆོས་ལྔས་ཁྱད་པར་དུ་བྱས་པར་འདོད་དོ། །དེ་བཞིན་དུ་བྱེ་བྲག་པ་སོགས་གཞན་རྣམས་ཀྱིས་ཀྱང་དབྱེ་བ་མི་འདྲ་བ་ཅུང་ཟད་ཙམ་རེ་ལ་བརྟེན་ནས་འདོད་ལུགས་སོ་སོ་ཐ་དད་པར་འགྱུར་རོ། །དེ་རྣམས་ཀྱི་ལུགས་གཅིག་མིན་པར་རང་རང་གི་ལུགས་སུ་སྒྲུབ་པའི་དབང་དུ་བྱས་ན། ཤེས་བྱ་ཆོས་ཅན། མུ་སྟེགས་པ་རྣམས་ཀྱི་གང་ཟག་གི་བདག་འདོད་ལུགས་སོ་སོ་ཐ་དད་པར་འགྱུར་ཏེ། གྲངས་ཅན་གྱིས་ཤེས་པས་བསྡུས་པའི་ཁྱད་ཆོས་ལྔ་ལྡན་དུ་འདོད་ལ། ཁ་ཅིག་བེམ་པོས་བསྡུས་པའི་བྱེད་པ་པོ་སོགས་སུ་འདོད་པའི་ཕྱིར། གཉིས་པ་ལ་གསུམ། གང་ཟག་གི་བདག་གི་ངོ་བོ་དགག་པ་དང། ཁྱད་པར་དགག་པ་དང། ངར་འཛིན་ལྷན་སྐྱེས་ཀྱི་ཞེན་གཞིར་མི་རུང་བའོ། །དང་པོ་ནི། མོ་གཤམ་ཞེས་པ་རྐང་པ་བཞི་སྟེ། གང་ཟག་ཆོས་ཅན། ཕྱི་རོལ་པས་ཇི་ལྟར་བརྟགས་པ་ལྟར་གྱི་བདག་གི་ངོ་བོར་མེད་དེ། མོ་གཤམ་བུ་ལྟར་རང་གི་མཚན་ཉིད་ཀྱིས་སྐྱེ་བ་མེད་པའི་ཕྱིར། དེ་ཆོས་ཅན། ངར་འཛིན་ལྷན་སྐྱེས་ཀྱི་ཞེན་གཞིར་མི་རིགས་པར་ཐལ། རྟག་པ་གཅིག་པུ་རང་དབང་ཅན་ཡིན་པའི་ཕྱིར། དོན་དམ་དུ་གྲུབ་པ་ལྟ་ཞོག་ཀུན་རྫོབ་ཏུ་ཡོད་པར་འདོད་མི་རིགས་པར་ཐལ། རྟགས་སྔ་མ་དེའི་ཕྱིར། གཉིས་པ་ལ་གཉིས། ཕྱི་རྒོལ་རང་ལ་གྲགས་པའི་ཁྱབ་བྱེད་མ་དམིགས་པའི་རྟགས་ཀྱིས་དགག་པ་དང། སྣང་རུང་མ་དམིགས་པས་དགག་པའོ། །དང་པོ་ནི། གང་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། ཕྱི་རོལ་པའི་བསྟན་བཅོས་དེ་དང་དེ་ལས་མུ་སྟེགས་རྣམས་ཀྱིས་བསྟན་པའི་བདག་གི་ཁྱད་པར་རྟག་གཅིག་སོགས་དེར་ཡང་ཁྱོད་མ་གྲུབ་སྟེ། ཁྱོད་རང་གི་མཚན་ཉིད་ཀྱིས་མ་སྐྱེས་པའི་ཕྱིར། གཉིས་པ་ནི། དེ་ཕྱིར་ཞེས་པ་རྐང་པ་གཉིས་ཏེ། དེ་ཆོས་ཅན། ཕུང་པོ་དང་རང་གི་མཚན་ཉིད་ཀྱིས་གྲུབ་པའི་གཞན་དུ་མེད་དེ། དེ་ལྟར་ཡོད་ན་དམིགས་སུ་རུང་བ་ལས་མ་དམིགས་པའི་ཕྱིར། གསུམ་པ་ནི། འཇིག་རྟེན་ཞེས་པ་རྐང་པ་དྲུག་སྟེ། ཤེས་བྱ་ཆོས་ཅན། རྟག་གཅིག་རང་དབང་ཅན་གྱི་བདག་ངར་འཛིན་ལྷན་སྐྱེས་ཀྱི་ཡུལ་དུ་མི་རུང་བར་ཐལ། དེ་ལ་བློ་ཁ་མ་ཕྱོགས་པའི་བདག་ལྟ་ལྷན་སྐྱེས་དང་ལྡན་པ་ཡོད་པའི་ཕྱིར། དེར་ཐལ། བསྐལ་པ་མང་པོར་དུད་འགྲོར་ལུ་གུ་རྒྱུད་དུ་སྐྱེ་བ་བླངས་པའི་གང་ཟག་དེ་དག་ལ་ཡང་ངར་འཛིན་ལྷན་སྐྱེས་མཐོང་བའི་ཕྱིར། དེས་ན་ཕུང་པོ་ལས་དོན་གཞན་གྱི་བདག་མེད་པར་ཐལ། དེ་ཡོད་པ་ལ་ཇི་སྐད་བཤད་པའི་རིགས་པས་གནོད་པའི་ཕྱིར། གཉིས་པ་ཕུང་པོ་དང་ངོ་བོ་གཅིག་པའི་བདག་དགག་པ་ལ་གཉིས། འདོད་པ་བརྗོད་པ་དང། དེ་དགག་པའོ། །དང་པོ་ནི། ཕུང་པོ་ཞེས་སོགས་རྐང་པ་བཞི་སྟེ། རང་སྡེ་ཁ་ཅིག་ན་རེ། ཇི་སྐད་བཤད་པའི་རིགས་པས་གནོད་པས་ཕུང་པོ་ལས་དོན་གཞན་པའི་བདག་མེད་པའི་ཕྱིར་ངར་འཛིན་ལྷན་སྐྱེས་ཀྱི་དམིགས་པ་ཕུང་པོ་ཁོ་ན་ཡིན་ལ། དེ་ཡང་ཁ་ཅིག །ཕུང་པོ་ལྔ་ཁ་བདག་གི་མཚན་གཞི་དང། ཁ་ཅིག །སེམས་གཅིག་པུ་བདག་གི་མཚན་གཞིར་འདོད་དོ།།གཉིས་པ་ལ་བཞི། གནོད་བྱེད་བརྗོད་པ་དང། ཕུང་པོ་བདག་ཡིན་པ་རང་སྡེས་དྲངས་པའི་མདོའ་དགོངས་པར་མི་རུང་བ་དང། བདག་ཕུང་པོ་ལ་བརྟེན་ནས་བཏགས་པར་མདོ་གཞན་གྱིས་ིསྒྲུབ་པ་དང། འཇིག་ལྟ་སྤང་དུ་མི་རུང་བར་ཐལ་བའོ། །དང་པོ་ལ་གཉིས། རྣམ་གཞག་ཐམས་ཅད་འཆོལ་བར་ཐལ་བ་དང། བྱེ་བྲག་ཏུ་ཐར་པ་ཐོབ་མི་སྲིད་པར་ཐལ་བའོ། །དང་པོ་ལ་བཞི། གཅིག་དང་དུ་མ་འཆོལ་བར་ཐལ་བ་དང། གཉེན་པོས་སྤང་བྱ་སྤོང་ཚུལ་འཆོལ་བར་ཐལ་བ་དང། ལས་འབྲས་འཆོལ་བར་ཐལ་བ་དང། ལུང་མ་བསྟན་གྱི་ལྟ་བ་འཆོལ་བར་ཐལ་བའོ། །དང་པོ་ནི། གལ་ཏེ་ཞེས་པ་རྐང་པ་གཉིས་ཏེ། དེ་ཆོས་ཅན། གང་ཟག་གཅིག་དུས་གཅིག་ཏུ་གང་ཟག་དུ་མར་འགྱུར་བར་ཐལ། ཕུང་པོ་ལྔ་གང་ཟག་དང་གཅིག་ཡིན་པའི་ཕྱིར། གཉིས་པ་ལ་གཉིས། འཇིག་ལྟ་ས་བོན་ཆད་པའི་ཚུལ་གྱིས་སྤང་རུང་མ་ཡིན་པར་ཐལ་བ་དང། ཆད་ལྟ་ལ་བརྟེན་པའི་མཐར་ལྟ་སྤང་བྱ་མ་ཡིན་པར་ཐལ་བའོ། །དང་པོ་ནི། བདག་ནི་ཞེས་པ་རྐང་པ་གཉིས་ཏེ། དེ་ཆོས་ཅན། བདག་རྫས་ཡོད་དུ་ཐལ། བདེན་པར་གྲུབ་པའི་ཕྱིར། འདོད་ན། འཇིག་ལྟ་ཀུན་ཏུ་མི་འབྱུང་བའི་ཚུལ་གྱིས་སྡང་་བྱ་མིན་པར་འདུན་པའི་འདོད་ཆགས་སྤངས་པའི་ཚུལ་གྱིས་སྤང་བྱ་ཡིན་པར་ཐལ། དེ་སྤང་བྱ་ཡིན་པ་གང་ཞིག །རྫས་ལ་འཇུག་པས་འཛིན་སྟངས་ཕྱིན་ཅི་མ་ལོག་པ་ཡིན་པའི་ཕྱིར། གཉིས་པ་ནི། མྱ་ངན་འདས་ཞེས་པ་རྐང་པ་གཅིག་སྟེ། དེ་ཆོས་ཅན། ཆད་ལྟ་ལ་བརྟེན་པའི་མཐར་ལྟ་བློ་ཕྱིན་ཅི་ལོག་མ་ཡིན་པར་ཐལ། འཇིག་ལྟས་བཟུང་བའི་བདག་སྔར་རང་གི་མཚན་ཉིད་ཀྱིས་ཡོད་ལ་ཕྱིས་མྱ་ངན་ལས་འདས་པའི་ཚེ་མེད་པ་འཐད་ལྡན་ཡིན་པའི་ཕྱིར། དེ་མ་གྲུབ་ན་བདག་ཕུང་གཅིག་ཡིན་པ་ཉམས་སོ།།གསུམ་པ་ལ་གསུམ། ལས་བྱས་པ་ཆུད་ཟོས་པར་ཐལ་བ་དང། མ་བྱས་པ་དང་འཕྲད་པར་ཐལ་བ་དང། སྐྱོན་སྤོང་དགག་པའོ། །དང་པོ་ནི། མྱ་ངན་འདས་ཞེས་པ་རྐང་པ་གཉིས་ཏེ། དེ་ཆོས་ཅན། མྱ་ངན་ལས་འདས་པའི་སྔོན་རོལ་གྱི་གང་ཟག་རང་གི་མཚན་ཉིད་ཀྱིས་སྐྱེ་འཇིག་བྱེད་པར་ཐལ། དེའི་ཚེ་ཕུང་པོ་རང་གི་མཚན་ཉིད་ཀྱིས་སྐྱེ་འཇིག་བྱེད་པའི་ཕྱིར། འདོད་ན། གང་ཟག་སྔ་ཕྱི་རང་གི་མཚན་ཉིད་ཀྱིས་ཐ་དད་པར་ཐལ་ལོ། །དེ་འདོད་ན། ལས་བྱས་པ་ཆུད་ཟོས་པར་ཐལ། རྣམ་སྨིན་མྱོང་བའི་གང་ཟག་དང་འབྲེལ་བ་ཅན་གྱི་ལས་བྱེད་པ་པོ་མེད་པའི་ཕྱིར། གཉིས་པ་ནི། གཞན་གྱིས་ཞེས་པ་རྐང་པ་གཅིག་སྟེ། དེ་ཆོས་ཅན། གཞན་གྱིས་བསགས་པའི་ལས་ཀྱི་འབྲས་བུ་གཞན་གྱིས་ཟ་བར་རིགས་པར་ཐལ། འབྲས་བུ་མྱོང་བ་པོ་དང་ལས་སོགས་པ་པོ་རང་གི་མཚན་ཉིད་ཀྱིས་ཐ་དད་པའི་ཕྱིར། གསུམ་པ་ལ་རྩོད་པ་ནི། དེ་ཉིད་ཅེས་པ་རྐང་པ་གཅིག་སྟེ། སྐད་ཅིག་སྔ་ཕྱི་རྒྱུད་གཅིག་ཡིན་པས་ཇི་སྐད་བཤད་པའི་སྐྱོན་མེད་དོ་ཞེ་ན། དེའི་ལན་དུ་མཇུག་བསྡུ་བ་ནི། སྔར་རྣམས་ཞེས་པ་རྐང་པ་གཉིས་ཏེ། རྒྱུན་ཅན་རང་གི་མཚན་ཉིད་ཀྱིས་ཐ་དད་པ་ལ་རྒྱུད་གཅིག་པ་མི་རུང་བར་ཐལ། དེ་ལ་གོང་དུ་ཉེས་པ་བཤད་ཟིན་པའི་ཕྱིར། དེས་ན་བདག་ཕུང་ངོ་བོ་གཅིག་ཏུ་མི་རུང་བར་ཐལ། བཤད་ཟིན་པའི་ཉེས་པར་འགྱུར་བའི་ཕྱིར། བཞི་པ་ནི། འཇིག་རྟེན་ཞེས་པ་རྐང་པ་གཅིག་སྟེ། དེ་ཆོས་ཅན། བདག་ཕུང་ངོ་བོ་གཅིག་ཏུ་མི་རུང་བར་ཐལ། དེ་ལྟ་ན་རང་སྡེ་ཐམས་ཅད་ཀྱིས་འདོད་པའི་བདག་དང་འཇིག་རྟེན་མཐའ་དང་ལྡན་མི་ལྡན་སོགས་མཐའ་གཅིག་ཏུ་ལུང་བསྟན་ཏུ་མེད་པའི་ལུང་མ་བསྟན་གྱི་ལྟ་བའི་རྣམ་གཞག་ཉམས་པར་འགྱུར་བའི་ཕྱིར། གཉིས་པ་ལ་གཉིས། བདེན་པ་མཐོང་བའི་རྣལ་འབྱོར་པ་ལོག་ལྟ་ཅན་དུ་ཐལ་བ་དང་། ཉོན་མོངས་མི་སྤོང་བར་ཐལ་བའོ། །དང་པོ་ནི། ཁྱོད་ཀྱི་ཞེས་པ་རྐང་པ་བཞི་སྟེ། དེ་ཆོས་ཅན། བདེན་པ་མཐོང་བའི་རྣལ་འབྱོར་པས་ཕུང་པོའ་དངོས་པོ་རྣམས་མེད་པར་རྟོགས་པར་ཐལ། བདག་མེད་པར་ིརྟོགས་པའི་ཕྱིར། དེ་ཆོས་ཅན། དངོས་པོར་སྨྲ་བ་ཁྱོད་ཀྱི་ལྟར་ན་སེམས་སམ་ཕུང་པོ་ལྔ་ཀ་བདག་ཏུ་མི་རིགས་པར་ཐལ། རྣལ་འབྱོར་པས་བདག་མཐའ་དག་མེད་པར་མངོན་སུམ་དུ་རྟོགས་པའི་ཚེ་རྟག་གཅིག་རང་དབང་ཅན་གྱི་བདག་མེད་པར་རྟོགས་ཀྱི། ཕུང་པོ་མེད་པར་རྟོགས་པར་ཁྱོད་མི་འདོད་པའི་ཕྱིར། གཉིས་པ་ནི། ཁྱོད་ཀྱི་ཞེས་པ་རྐང་པ་བཞི་སྟེ། དེ་ཆོས་ཅན། བདེན་པ་མཐོང་བའི་རྣལ་འབྱོར་པས་ཕུང་པོའ་དེ་ཁོ་ན་ཉིད་མངོན་སུམ་དུ་མ་རྟོགས་པར་ཐལ། རྟག་གཅིག་རང་དབང་ིཅན་གྱི་བདག་མེད་པར་རྟོགས་པ་ཙམ་ཡིན་པའི་ཕྱིར། དེ་ཆོས་ཅན། བདེན་པ་མཐོང་བའི་རྣལ་འབྱོར་པ་དེ་ལ་ཉོན་མོངས་གོང་ནས་གོང་དུ་འཕེལ་བར་འགྱུར་བར་ཐལ། གཟུགས་རང་གི་མཚན་ཉིད་ཀྱིས་གྲུབ་པ་ལ་དམིགས་ནས་འཇུག་ཅིང། གཟུགས་ཀྱི་དེ་ཁོ་ན་ཉིད་རྟོགས་པ་མེད་པའི་ཕྱིར། གཉིས་པ་ལ་གཉིས། རྩོད་པ་དང། ལན་ནོ། །དང་པོ་ནི། གང་ཕྱིར་ཞེས་པ་རྐང་པ་གཉིས་ཏེ། གང་སུ་དག་གཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི། ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་བལྟའོ། །ཞེས་གསུངས་པས། ཕུང་པོ་ཉིད་བདག་ཏུ་འདོད་དོ་ཞེ་ན། ལན་ལ་གསུམ། བདག་ཕུང་རང་བཞིན་གྱིས་གཞན་ཡིན་པ་འགོག་པ་མདོ་དེའི་དགོངས་པར་བསྟན་པ་དང། མདོ་གཞན་ལས་ཕུང་པོ་བདག་ཡིན་པ་དངོས་སུ་བཀག་པས་སྒྲུབ་པ་དང། ཕུང་པོ་བདག་ཡིན་པ་ལ་གནོད་པའི་རིགས་པ་གཞན་ཡང་བསྟན་པའོ། །དང་པོ་ནི། དེ་ནི་ཞེས་པ་རྐང་པ་གཉིས་ཏེ། དེ་ཆོས་ཅན། ཇི་སྐད་བཤད་པའི་མདོ་དེ་ཕུང་པོ་བདག་ཡིན་པའི་ཤེས་བྱེད་དུ་མི་རུང་བར་ཐལ། བདག་ཕུང་རང་བཞིན་གཞན་ཡིན་པ་བཀག་པ་མདོ་དེའི་དགོངས་པ་ཡིན་ཅིང་དེ་ཉིད་སྒྲུབ་པའི་ཆེད་དུ་ཕུང་པོ་བདག་ཡིན་པ་ལ་མདོ་གཞན་ལས་དངོས་སུ་དགག་པ་གསུངས་པའི་ཕྱིར། གཉིས་པ་ནི། གང་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། ཕུང་པོ་བདག་ཡིན་པ་སྔར་གྱི་མདོ་དེའི་དགོངས་པ་མ་ཡིན་པར་ཐལ། མདོ་དེའི་དགོངས་པ་བསྟན་པའི་ཆེད་དུ་མདོ་གཞན་ལས་ཕུང་པོ་བདག་ཡིན་པ་ལ་དངོས་སུ་དགག་པ་གསུངས་པའི་ཕྱིར། གསུམ་པ་ལ་གསུམ། དཔྱད་པ་བདུན་གྱི་ནང་ནས་ཚོགས་ཀྱི་མུ་དགག་པ་དང། དབྱིབས་ཀྱི་མུ་དགག་པ་དང། ལས་བྱ་བྱེད་གཅིག་ཏུ་ཐལ་བའོ། །དང་པོ་ལ་གཉིས། ཕུང་པོའ་ཚོགས་པ་ིབདག་ཡིན་པ་འགོག་པའི་རིགས་པ་དང། ལུང་ངོ་། །དང་པོ་ནི། ཕུང་པོ་ཞེས་པ་རྐང་པ་དྲུག་སྟེ། དེ་ཆོས་ཅན། ཕུང་པོའ་ཚོགས་པ་གང་ཟག་གི་བདག་ཡིན་པར་ཐལ། ཕུང་པོ་གང་ཟག་གི་བདག་ིཡིན་པ་གང་ཞིག །ཕུང་པོའ་ཡ་གྱལ་རེ་རེ་བ་བདག་ཡིན་པ་ལ་གཅིག་དང་དུ་མ་འཆོལ་བ་ལ་ིསོགས་པའི་གནོད་པ་བསྟན་ཟིན་པའི་ཕྱིར། འདོད་ན། དེ་མི་རིགས་པར་ཐལ། བདག་ཉིད་བདག་གི་མགོན་དང་དཔང་པོ་སོགས་སུ་གསུངས་ལ། ཚོགས་པ་རྫས་སུ་མེད་ཅིང་ཁྱོད་ལྟར་ན་རྫས་སུ་མེད་པ་མགོན་སོགས་སུ་མི་འཐད་པའི་ཕྱིར། དེ་ཆོས་ཅན། ཕུང་པོའ་ཚོགས་པ་བདག་ཏུ་མི་ིའཐད་པར་ཐལ། དེ་ལྟ་ན་ཤིང་རྟའི་ཡན་ལག་ཚོགས་པ་ཤིང་རྟར་འགྱུར་དགོས་ལ་དེ་ལ་འོག་ནས་གནོད་པ་སྟོན་པའི་ཕྱིར། གཉིས་པ་ནི། མདོ་ལས་ཞེས་པ་རྐང་པ་གཉིས་ཏེ། དེ་ཆོས་ཅན། ཕུང་པོའ་ཚོགས་པ་བདག་ཏུ་མི་རིགས་པར་ཐལ། མདོ་ལས་གང་ཟག་ཕུང་པོ་ལ་བརྟེན་ནས་བཏགས་ིཔ་སྒྲ་ཇི་བཞིན་པར་གསུངས་པའི་ཕྱིར། གཉིས་པ་ནི། དབྱིབས་ཞེས་པ་རྐང་པ་བཞི་སྟེ། དེ་ཆོས་ཅན། གཟུགས་ཅན་མ་གཏོགས་མིང་བཞིའི་ཕུང་པོ་བདག་ཏུ་མི་རུང་བར་ཐལ། ཕུང་པོ་ཚོགས་པའི་དབྱིབས་ཁྱད་པར་བ་བདག་ཡིན་པ་གང་ཞིག །མིང་བཞིའི་ཕུང་པོ་ལ་དབྱིབས་མེད་པའི་ཕྱིར། གསུམ་པ་ལ་གཉིས། དངོས་དང། སྐྱོན་སྤོང་དགག་པའོ། །དང་པོ་ནི། ལེན་པོ་ཞེས་པ་རྐང་པ་གཉིས་ཏེ། དེ་ཆོས་ཅན། ལེན་པོ་གང་ཟག་དང། བླང་བྱ་ཕུང་པོ་གཉིས་ངོ་བོ་ཉིད་ཀྱིས་གཅིག་ཏུ་མི་རུང་བར་ཐལ། ལས་དང་བྱེད་པ་པོ་གཅིག་ཏུ་འགྱུར་བའི་ཕྱིར། གཉིས་པ་ལ་རྩོད་པ་ནི། བྱེད་པོ་ཞེས་པ་རྐང་པ་གཅིག་སྟེ། བྱེད་པ་པོ་མེད་ལ་ལས་ཡོད་པར་མདོ་ལས་གསུངས་པས་ལས་དང་བྱེད་པོ་གཅིག་ཏུ་མི་འགྱུར་རོ་ཞེ་ན། ལན་ནི། མ་ཡིན་ཞེས་པ་རྐང་པ་གཅིག་སྟེ། དེ་ཆོས་ཅན། བྱེད་པོ་མེད་ལ་ལས་ཡོད་པ་སྟོན་པའི་བཞེད་པར་མི་རུང་བར་ཐལ། མདོ་ཁ་ཅིག་ཏུ་རང་བཞིན་གྱིས་གྲུབ་པའི་བྱེད་པ་པོ་བཀག་པ་ཡིན་གྱི་ཐ་སྙད་དུ་གྲུབ་པ་བཀག་པ་མིན་ལ། བྱེད་པ་པོ་མེད་པའི་ལས་མི་སྲིད་པའི་ཕྱིར། གསུམ་པ་ནི། གང་ཕྱིར་ཞེས་པ་ཤོ་ལོ་ཀ་གཉིས་ཏེ། དེ་ཆོས་ཅན། བདག་དང་ཕུང་པོ་གཅིག་ཡིན་པ་དང་ཕུང་པོའ་ཚོགས་པ་བདག་ཡིན་པ་དང། ཕུང་པོ་ངར་འཛིན་ིལྷན་སྐྱེས་ཀྱི་ཞེན་གཞི་སོགས་སུ་མི་རིགས་པར་ཐལ། ཁམས་དྲུག་དང་ཡིད་ཀྱི་ཉེ་བར་རྒྱུ་བ་བཅོ་བརྒྱད་དང་སེམས་སེམས་བྱུང་སོགས་ལ་གང་ཟག་ཏུ་བཏགས་པ་ཙམ་དུ་མདོ་ལས་སྒྲ་ཇི་བཞིན་པར་གསུངས་པའི་ཕྱིར། བཞི་པ་འཇིག་ལྟ་སྤང་བྱ་མ་ཡིན་པར་ཐལ་བ་ལ་གཉིས། བདག་མེད་རྟོགས་པའི་ཤེས་རབ་ཀྱིས་བདག་འཛིན་སྤོང་བ་འབྲེལ་མེད་དུ་ཐལ་བ་དང། འབྲེལ་མེད་ཀྱི་དཔེ་བསྟན་པའོ། །དང་པོ་ནི། བདག་མེད་ཅེས་པ་རྐང་པ་བཞི་སྟེ། དེ་ཆོས་ཅན། བདག་མེད་མངོན་སུམ་དུ་རྟོགས་པའི་ཤེས་རབ་ཀྱིས་འཇིག་ལྟ་སྤོང་བ་འབྲེལ་མེད་དུ་ཐལ། ཕུང་པོ་ལྔ་ཀའམ་སེམས་ངར་འཛིན་ལྷན་སྐྱེས་ཀྱི་ཞེན་ཡུལ་དུ་གྱུར་པའི་གང་ཟག་གི་བདག་ཡིན་ཡང། དེ་མེད་པར་མངོན་སུམ་དུ་རྟོགས་པའི་སྒོ་ནས་བདག་འཛིན་གྱི་ས་བོན་སྤོང་བ་མ་ཡིན་ལ། རྟག་གཅིག་རང་དབང་ཅན་གྱི་བདག་ངར་འཛིན་ལྷན་སྐྱེས་ཀྱི་ཞེན་ཡུལ་མ་ཡིན་ཡང། དེ་མེད་པར་མངོན་སུམ་དུ་རྟོགས་པའི་སྒོ་ནས་བདག་འཛིན་གྱི་ས་བོན་སྤོང་བ་ཡིན་པའི་ཕྱིར། གཉིས་པ་ནི། རང་ཁྱིམ་ཞེས་པ་རྐང་པ་བཞི་སྟེ། ཆོས་ཅན་དང་བསྒྲུབ་བྱའི་ཆོས་སྔ་མ་ལ། རྟགས་ནི་རང་གི་ཁྱིམ་གྱི་རྩིག་ཕུག་ན་དུག་སྦྲུལ་ཡོད་པར་དོགས་པའི་འཇིགས་པ་དེ། དེ་ན་གླང་པོ་ཆེ་མེད་པར་ངེས་པས་སེལ་བར་འདོད་པ་དང་མཚུངས་པའི་ཕྱིར། གཉིས་པ་རྟེན་དང་བརྟེན་པའི་མུ་གཉིས་དགག་པ་ལ་གསུམ། དངོས་དང། ལྡན་པའི་མུ་དགག་པ་དང། བཀག་ཟིན་པའི་དོན་བསྡུས་ཏེ་འཇིག་ལྟའི་གྲངས་བསྟན་པའོ། །དང་པོ་ནི། ཕུང་པོར་ཞེས་པ་རྐང་པ་བཞི་སྟེ། དེ་ཆོས་ཅན། བདག་དང་ཕུང་པོ་གཉིས་ཕན་ཚུན་དུ་ངོ་བོ་ཉིད་ཀྱིས་གྲུབ་པའི་རྟེན་དང་བརྟེན་པར་མི་འཐད་པར་ཐལ། རང་བཞིན་གཞན་ཡིན་ན་དེ་ལྟར་འཐད་ཀྱང་རང་བཞིན་གཞན་དུ་མེད་པའི་ཕྱིར། གཉིས་པ་ནི། བདག་ནི་ཞེས་པ་རྐང་པ་བཞི་སྟེ། དེ་ཆོས་ཅན། བདག་ཕུང་པོ་དང་ངོ་བོ་ཉིད་ཀྱིས་གྲུབ་པའི་གཅིག་དང་ཐ་དད་ཀྱི་ལྡན་ཚུལ་གཉིས་ཀ་མི་འཐད་པར་ཐལ། ངོ་བོ་ཉིད་ཀྱིས་གྲུབ་པའི་གཅིག་དང་གཞན་གང་དུ་ཡང་མེད་པའི་ཕྱིར། གསུམ་པ་ལ་གཉིས། དངོས་དང། བདག་མེད་མངོན་སུམ་དུ་རྟོགས་པའི་ཡེ་ཤེས་ཀྱིས་འཇིག་ལྟ་སྤོང་བར་བསྟན་པའོ། །དང་པོ་ནི། གཟུགས་བདག་ཅེས་པ་རྐང་པ་བཞི་སྟེ། དེ་ཆོས་ཅན། འཇིག་ལྟ་ཉི་ཤར་ཡོད་དེ། གང་ཟག་གི་བདག་ཡིན་པ་སོགས་དང་བྲལ་བའི་ཕུང་པོ་ལྔ་པོ་རེ་རེ་ལ་ཕུང་པོ་དེ་དང་དེ་བདག་ཡིན་པ་དང། བདག་ཕུང་པོ་དང་ལྡན་པ་དང། ཕུང་པོ་ལ་བདག་ཡོད་པ་དང། བདག་ལ་ཕུང་པོ་ཡོད་པ་སོགས་རྣམ་པ་བཞི་བཞིའི་སྒོ་ནས་ལོག་པར་འཇུག་པའི་འཇིག་ལྟ་ཡོད་པའི་ཕྱིར། གཉིས་པ་ནི། ལྟ་རི་ཞེས་པ་རྐང་པ་བཞི་སྟེ། དེ་ཆོས་ཅན། མདོ་ལས་འཇིག་ཚོགས་ལ་ལྟ་བའི་རིའི་རྩེ་མོ་མཐོ་བ་ཉི་ཤ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ་ཞེས་གསུངས་པའི་རྒྱུ་མཚན་ཡོད་དེ། བདག་མེད་མངོན་སུམ་དུ་གསར་དུ་རྟོགས་པའི་ཡེ་ཤེས་ཀྱིས་འཇིག་ལྟ་བཅོམ་པའི་སྒོ་ནས་རྒྱུན་ཞུགས་ཐོབ་པས་དེ་ལྟར་གསུངས་པའི་ཕྱིར། གསུམ་པ་བརྗོད་དུ་མེད་པའི་བདག་དགག་པ་ལ་གཉིས། འདོད་པ་བརྗོད་པ་དང། དེ་དགག་པའོ། །དང་པོ་ནི། ཁ་ཅིག་ཅེས་པ་རྐང་པ་བཞི་སྟེ། མང་པོས་བཀུར་པ་ཁ་ཅིག་ན་རེ། གང་ཟག་ནི་ཕུང་པོ་དང་དེ་ཉིད་དང་གཞན་ཉིད་དང་རྟག་མི་རྟག་སོགས་གང་དུ་ཡང་བརྗོད་དུ་མེད་ཅིང་རྫས་སུ་ཡོད་དེ། བྱེད་པ་པོ་དང་ཟ་བ་པོ་དང་བཅིངས་གྲོལ་ཀུན་གྱི་གཞིར་གྱུར་པའི་ཕྱིར། རང་གི་ངོ་བོའ་སྒོ་ནས་ཤེས་བྱ་མ་ཡིན་ཡང་རྣམ་ཤེས་དྲུག་གི་སྒོ་ནས་ཤེས་བྱ་དང། བདག་ཏུ་འཛིན་པའི་ིགཞི་ཡང་ཡིན་ནོ་ཞེས་འདོད་དོ། །གཉིས་པ་ལ་གསུམ། རྫས་སུ་གྲུབ་ན་བརྗོད་དུ་མེད་པ་འགལ་བ་དང། གང་དུའང་བརྗོད་དུ་མེད་ན་བཏགས་ཡོད་དུ་བསྟན་པ་དང། དངོས་པོའ་ཆོས་གཉིས་དང་ིབྲལ་བས་དངོས་པོ་མ་ཡིན་པར་ཐལ་བའོ། །དང་པོ་ནི། གང་ཕྱིར་ཞེས་པ་རྐང་པ་བཞི་སྟེ། གང་ཟག་ཆོས་ཅན། གཟུགས་སེམས་དེ་ཉིད་དང་གཞན་དུ་ཡང་བརྗོད་དུ་མེད་པ་མ་ཡིན་པ་ལྟར་ཕུང་པོ་ལས་དེ་ཉིད་དང་གཞན་གང་དུ་ཡང་བརྗོད་དུ་མེད་པ་དེ་མ་ཡིན་པར་ཐལ། ངོ་བོ་ཉིད་ཀྱིས་རྫས་སུ་ཡོད་པའི་ཕྱིར། གཉིས་པ་ནི། གང་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། རང་བཞིན་གྱིས་མ་གྲུབ་པའི་བཏགས་ཡོད་དུ་ཐལ། བུམ་པ་དང་རང་གི་ཆ་ཤས་གཟུགས་སོགས་ལྟར་ཕུང་པོ་དང་རང་བཞིན་དེ་ཉིད་དང། གཞན་གང་དུ་ཡང་བརྗོད་དུ་མེད་པའི་ཆོས་ཡིན་པའི་ཕྱིར། གསུམ་པ་ནི། ཁྱོད་ཀྱིས་ཞེས་པ་རྐང་པ་བཞི་སྟེ། དེ་ཆོས་ཅན། རང་གི་མཚན་ཉིད་ཀྱིས་མ་གྲུབ་པར་ཐལ། དངོས་པོའ་ཆོས་སུ་གྱུར་པའི་དེ་ཁོ་ན་ཉིད་དང་གཞན་གཉིས་ཀ་དང་བྲལ་ནས། གང་དུ་ཡང་ིབརྗོད་དུ་མེད་པའི་ཕྱིར། གཉིས་པ་མཇུག་བསྡུ་བ་ནི། དེ་ཕྱིར་ངར་འཛིན་ཞེས་པ་རྐང་པ་གསུམ་སྟེ། ཤེས་བྱ་ཆོས་ཅན། རིགས་པས་རྣམ་པར་དཔྱད་ན་ངར་འཛིན་ལྷན་སྐྱེས་ཀྱི་གཞི་ཕུང་པོ་དང་རང་བཞིན་གྱིས་གྲུབ་པའི་གཅིག་ཐ་དད་དང་རྟེན་བརྟེན་པ་དང་ལྡན་པ་སོགས་གང་དུའང་མ་གྲུབ་པར་ཐལ། དེ་ལྟར་དཔྱད་པ་ན་རང་བཞིན་གྱིས་མ་གྲུབ་པའི་ཕྱིར། གཉིས་པ་གང་ཟག་ཕུང་པོ་ལ་བརྟེན་ནས་བཏགས་པའི་བཏགས་ཡོད་དུ་བསྟན་པ་ལ་གཉིས། མདོར་བསྟན་པ་དང། རྒྱས་པར་བཤད་པའོ། །དང་པོ་ནི། འདི་ནི་ཞེས་པ་རྐང་པ་གཅིག་སྟེ། དེ་ཆོས་ཅན། གང་ཟག་རང་གི་མཚན་ཉིད་ཀྱིས་མ་གྲུབ་ཀྱང་གང་ཟག་བཞག་ཏུ་མི་རུང་བ་དེ་མ་ཡིན་པར་ཐལ། ཕུང་པོ་ལ་བརྟེན་ནས་བཏགས་པ་ཙམ་དུ་གྲུབ་པའི་ཕྱིར། གཉིས་པ་ལ་གཉིས། དཔེ་སྒྲུབ་པ་དང། དོན་ལ་སྦྱར་བའོ། །དང་པོ་ལ་གསུམ། ཤིང་རྟ་རང་གི་ཡན་ལག་རྣམས་ལས་མཐའ་བདུན་པོ་གང་དུ་ཡང་མ་གྲུབ་པར་བསྟན་པ་དང། ཚོགས་པ་དང་དབྱིབས་ཀྱི་མུ་བྱེ་བྲག་ཏུ་དགག་པ་དང། ཤིང་རྟའི་ཐ་སྙད་ཉམས་པའི་ཉེས་པ་ཁྱོད་ལ་འཇུག་གི་ཁོ་བོ་ཅག་ལ་མི་འཇུག་པའོ། །དང་པོ་ནི། ཤིང་རྟ་ཞེས་པ་རྐང་པ་བཞི་སྟེ། དེ་ཆོས་ཅན། གང་ཟག་ཕུང་པོ་ལས་རང་བཞིན་གཅིག་ཐ་དད་གང་དུ་ཡང་མ་གྲུབ་པར་བསྟན་པ་བཞིན་དུ་ཤིང་རྟ་ཡང་རང་གི་ཡན་ལག་ལ་ལྟོས་ཏེ་མཐའ་བདུན་པོ་གང་དུ་ཡང་མ་གྲུབ་པར་ཐལ། ཤིང་རྟ་རང་གི་མཚན་ཉིད་ཀྱིས་མ་གྲུབ་པའི་ཕྱིར། གཉིས་པ་ལ་གཉིས། ཚོགས་པའི་མུ་དགག་པ་དང། དབྱིབས་ཀྱི་མུ་དགག་པའོ། །དང་པོ་ནི། གལ་ཏེ་ཞེས་པ་རྐང་པ་གཉིས་ཏེ། དེ་ཆོས་ཅན། ཤིང་རྟའི་ཡན་ལག་སོ་སོར་ཕྲལ་ནས་ཕྱོགས་གཅིག་ཏུ་སྤུངས་པའི་འདུས་པ་དེ་ཡང་ཤིང་རྟ་ཡིན་པར་ཐལ། ཤིང་རྟའི་ཡན་ལག་ཚོགས་ཙམ་ཤིང་རྟ་ཡིན་པའི་ཕྱིར། གཉིས་པ་ལ་གཉིས། མདོར་བསྟན་དང། རྒྱས་བཤད་དོ། །དང་པོ་ནི། གང་ཕྱིར་ཞེས་པ་རྐང་པ་གཉིས་ཏེ། དེ་ཆོས་ཅན། ཚོགས་པར་མ་ཟད་དབྱིབས་ཀྱང་ཤིང་རྟར་མི་རིགས་པར་ཐལ། ཡན་ལག་ཅན་ཤིང་རྟ་རང་བཞིན་གྱིས་མ་གྲུབ་པ་གང་ཞིག་དེ་མ་གྲུབ་ན་ཡན་ལག་ཀྱང་རང་བཞིན་གྱིས་མ་གྲུབ་པའི་ཕྱིར། གཉིས་པ་ལ་གཉིས། ཡན་ལག་གི་དབྱིབས་ཤིང་རྟ་ཡིན་པ་དགག་པ་དང། ཡན་ལག་ཚོགས་པའི་དབྱིབས་ཤིང་རྟ་ཡིན་པ་དགག་པའོ། །དང་པོ་ལ་གཉིས། སྔར་ཤིང་རྟ་མ་བསྒྲིགས་པའི་དུས་ཀྱི་འཁོར་ལོ་ལ་སོགས་པའི་དབྱིབས་ཤིང་རྟ་ཡིན་པ་དགག་པ་དང། དེ་དང་མི་འདྲ་བའི་ཡན་ལག་གི་དབྱིབས་ཤིང་རྟ་ཡིན་པ་དགག་པའོ། །དང་པོ་ནི། ཁྱོད་དབྱིབས་ཞེས་པ་རྐང་པ་བཞི་སྟེ། དེ་ཆོས་ཅན། ཤིང་རྟའི་ཡན་ལག་སོ་སོར་ཕྱེ་བའི་དུས་ན་ཤིང་རྟ་མེད་པ་ལྟར་ཡན་ལག་བསྒྲིགས་པའི་དུས་ན་ཡང་ཤིང་རྟ་མེད་པར་་ཐལ། མ་བསྒྲིགས་པའི་དུས་ཀྱི་ཡན་ལག་གི་དབྱིབས་ཁོ་ན་ཤིང་རྟ་ཡིན་གྱི་དེ་མ་ཡིན་པའི་དབྱིབས་ཀྱི་ཁྱད་པར་ཤིང་རྟར་བཞག་པ་མེད་པའི་ཕྱིར། གཉིས་པ་ནི། ད་ལྟ་གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། ཤིང་རྟ་མ་བསྒྲིགས་པའི་དུས་ཀྱི་ཡན་ལག་གི་དབྱིབས་ལས་རང་བཞིན་གཞན་དུ་གྱུར་པའི་ཡན་ལག་གི་དབྱིབས་ཀྱང་ཤིང་རྟར་མི་རུང་བར་ཐལ། བསྒྲིགས་པའི་དུས་ཀྱི་ཡན་ལག་གི་དབྱིབས་ལ་མ་བསྒྲིགས་པའི་དུས་དང་མི་འདྲ་བའི་ཁྱད་པར་གཞན་ཡོད་ན་དམིགས་སུ་རུང་བ་ལས་མ་དམིགས་པའི་ཕྱིར། གཉིས་པ་ལ་གསུམ། ཚོགས་པ་རྫས་སུ་མེད་པས་དེ་ལ་བརྟེན་པའི་དབྱིབས་ཤིང་རྟ་རང་མཚན་པར་མི་རུང་བ་དང། འདིར་རྫུན་པ་ལ་བརྟེན་ནས་རྫུན་པ་འདོགས་པར་ཁས་ལེན་ན་ཐམས་ཅད་དེ་དང་འདྲ་བར་ཁས་ལེན་དགོས་པ་དང། དཔེ་དེས་གཞན་ཡང་ཁེགས་པར་བསྟན་པའོ། །དང་པོ་ནི། གང་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། ཤིང་རྟའི་ཡན་ལག་ཚོགས་པའི་དབྱིབས་རང་མཚན་པ་ཤིང་རྟར་མི་རུང་བར་ཐལ། ཚོགས་པ་རང་བཞིན་གྱིས་མ་གྲུབ་པས་དེ་ལ་བརྟེན་པའི་དབྱིབས་ཀྱང་རང་བཞིན་གྱིས་མ་གྲུབ་པའི་ཕྱིར། གཉིས་པ་ནི། ཁྱོད་ཀྱི་ཞེས་པ་རྐང་པ་བཞི་སྟེ། དེ་ཆོས་ཅན། མ་རིག་པ་སོགས་རྫུན་པའི་རང་བཞིན་ཅན་ལས་འདུ་བྱེད་སོགས་རྫུན་པའི་རང་བཞིན་ཅན་ཁོ་ན་སྐྱེ་བར་ཐལ། ཚོགས་པ་རྫུན་པ་ལ་བརྟེན་པའི་དབྱིབས་རྫུན་པ་ཤིང་རྟར་རིགས་པའི་ཕྱིར། གསུམ་པ་ནི། འདིས་ནི་ཞེས་པ་རྐང་པ་བཞི་སྟེ། དེ་ཆོས་ཅན། ཤིང་རྟའི་དཔེས་རྡུལ་རྫས་བརྒྱད་ཚོགས་པ་ལ་བུམ་པའི་བློ་སྐྱེ་བར་འདོད་པ་ཡང་བཀག་པ་ཡིན་ཏེ། ཤིང་རྟའི་དཔེས་བུམ་པའི་ཡན་ལག་གི་ཚོགས་པ་བུམ་པ་ཡིན་པའང་དོན་གྱིས་བཀག་པའི་ཕྱིར། གཞན་ཡང་གཟུགས་ལ་སོགས་པའི་དབྱིབས་རང་མཚན་པ་ཤིང་རྟ་དང་བུམ་པ་སོགས་སུ་མི་རིགས་པར་ཐལ། གཟུགས་ལ་སོགས་པ་རང་བཞིན་གྱིས་སྐྱེ་བ་མེད་པར་བསྒྲུབས་ཟིན་པའི་ཕྱིར། གསུམ་པ་ཤིང་རྟའི་ཐ་སྙད་ཉམས་པའི་ཉེས་པ་ཁྱོད་ལ་འཇུག་གི་ཁོ་བོ་ཅག་ལ་མི་འཇུག་པ་ལ་གསུམ། རྣམ་བདུན་གྱིས་དཔྱད་པའི་ཚེ་བདེན་པ་གཉིས་ཆར་དུ་ཤིང་རྟ་རང་བཞིན་གྱིས་མ་གྲུབ་ཀྱང་རང་གི་ཡན་ལག་ལ་བརྟེན་ནས་ཐ་སྙད་འཐད་པ་དང། འཇིག་རྟེན་གྱི་ཐ་སྙད་ངེས་པར་ཁས་བླངས་དགོས་པ་དང། དཔྱད་པ་བདུན་ལ་བརྟེན་ནས་དེ་ཁོ་ན་ཉིད་བདེ་བླག་ཏུ་རྟོགས་ནུས་པའོ། །དང་པོ་ནི། དེ་ནི་ཞེས་པ་རྐང་པ་བཞི་སྟེ། དེ་ཆོས་ཅན། རྣམ་པ་བདུན་གྱིས་དཔྱད་ན་བདེན་པ་གཉིས་ཆར་དུ་ཤིང་རྟ་རང་བཞིན་གྱིས་མ་གྲུབ་ཀྱང་ཤིང་རྟའི་ཐ་སྙད་ཉམས་པའི་སྐྱོན་མེད་པར་ཐལ། དེ་ལྟར་མ་གྲུབ་ཀྱང་རང་གི་ཡན་ལག་ལ་བརྟེན་ནས་ཐ་སྙད་པའི་ཚད་མའི་ལམ་ནས་དྲངས་ཏེ་འཇོག་ནུས་པའི་ཕྱིར། གཉིས་པ་ནི། དེ་ཉིད་ཅེས་པ་རྐང་པ་བཞི་སྟེ། དེ་ཆོས་ཅན། འཇིག་རྟེན་གྱི་ཐ་སྙད་ཀྱིས་བསྡུས་པའི་ཤིང་རྟ་དགག་མི་ནུས་ཤིང་ངེས་པར་ཁས་བླངས་དགོས་པར་ཐལ། ཤིང་རྟ་རང་གི་ཡན་ལག་སོགས་ལ་ལྟོས་ནས་ཡན་ལག་ཅན་སོགས་སུ་ཐ་སྙད་པའི་ཚད་མས་གྲུབ་པའི་ཕྱིར། གསུམ་པ་ལ་གཉིས། དངོས་དང། ཤིང་རྟ་མེད་ཀྱང་དེའི་ཡན་ལག་ཚོགས་པ་ཡོད་པ་དགག་པའོ། །དང་པོ་ནི། རྣམ་བདུན་ཞེས་པ་རྐང་པ་བཞི་སྟེ། དེ་ཆོས་ཅན། བདེན་པ་གཉིས་ཀྱི་རྣམ་བཞག་འདིར་བཤད་པ་བཞིན་ངེས་པར་ཁས་བླངས་དགོས་པར་ཐལ། ཤིང་རྟ་སོགས་རང་བཞིན་གྱིས་ཡོད་མེད་རྣམ་པ་བདུན་གྱི་དཔྱད་པ་ལ་བརྟེན་ནས་དོན་དམ་པའི་བདེན་པ་བདེ་བླག་ཏུ་རྟོགས་ནུས་ཤིང། ཀུན་རྫོབ་བདེན་པའི་རྣམ་གཞག་ཀྱང་འཐད་པར་རྟོགས་པའི་ཕྱིར། གཉིས་པ་ནི། ཤིང་རྟ་ཞེས་པ་རྐང་པ་བཞི་སྟེ། དེ་ཆོས་ཅན། ཡན་ལག་ཅན་ཤིང་རྟ་རང་བཞིན་གྱིས་མེད་ན་དེའི་ཡན་ལག་ཚོགས་པ་རང་བཞིན་གྱིས་གྲུབ་པའང་མི་འཐད་པར་ཐལ། ཤིང་རྟ་ཚིག་ན་དེའི་ཡན་ལག་ཚིག་པ་བཞིན་དུ་ཤིང་རྟ་རང་བཞིན་མེད་པར་རྟོགས་པའི་ཤེས་རབ་ཀྱི་མེས་ཤིང་རྟའི་ཡན་ལག་རང་བཞིན་གྱིས་གྲུབ་པར་འཛིན་པའི་སྒྲོ་འདོགས་འཇོམས་ནུས་པའི་ཕྱིར། གཉིས་པ་དོན་ལ་སྦྱར་བ་ལ་གང་ཟག་དང་ཕུང་པོ་ལ་སྦྱར་ཏེ་བཤད་པ་དང། དངོས་པོ་གཞན་ལ་སྦྱར་ཏེ་བཤད་པའོ། །དང་པོ་ལ་བཞི། ཕུང་སོགས་ལ་བརྟེན་ནས་གང་ཟག་ལེན་པ་པོ་སོགས་སུ་འཐད་པ་དང། སྤྲོས་པའི་མཐའ་གང་དུ་ཡང་མ་གྲུབ་པ་དང། དེར་མ་གྲུབ་ཀྱང་བདེན་པར་སྣང་བ་གཏི་མུག་གི་དབང་གིས་ཡིན་པ་དང། བདག་དང་བདག་གི་བ་རང་བཞིན་མེད་པར་རྟོགས་པའི་རྣལ་འབྱོར་པས་ཐར་པ་ཐོབ་པར་འགྱུར་བའོ། །དང་པོ་ནི། དེ་བཞིན་ཞེས་པ་རྐང་པ་བཞི་སྟེ། དེ་ཆོས་ཅན། ཤིང་རྟ་ལྟར་ཕུང་པོ་སོགས་ལ་བརྟེན་ནས་གང་ཟག་ཉེ་བར་ལེན་པ་པོ་དང་བྱེད་པ་པོ་དང། ཕུང་པོ་ཉེ་བར་བླངས་བྱ་དང་ལས་སོགས་སུ་འཐད་དེ། དེ་ལྟར་ཐ་སྙད་པའི་ཚད་མས་གྲུབ་པའི་ཕྱིར། གཉིས་པ་ནི། དངོས་ཡོད་མིན་ཞེས་པ་རྐང་པ་བཞི་སྟེ། གང་ཟག་ཆོས་ཅན། རྟག་མི་རྟག་སོགས་མཐའ་གང་དུ་ཡང་རང་བཞིན་གྱིས་མ་གྲུབ་པར་ཐལ། བདེན་པའི་དངོས་པོ་མེད་པའི་ཕྱིར། གསུམ་པ་ནི། གང་ལ་ཞེས་པ་རྐང་པ་བཞི་སྟེ། དེ་ཆོས་ཅན། བདེན་པར་མ་གྲུབ་ཀྱང་བློ་འཁྲུལ་བ་ལ་བདེན་པར་སྣང་པའི་རྒྱུ་མཚན་ཡོད་དེ། ཀུན་བཏགས་དང་ལྷན་སྐྱེས་ཀྱིས་བསྡུས་པའི་གཏི་མུག་གི་དབང་གིས་དེ་ལྟར་སྣང་བའི་ཕྱིར། བཞི་པ་ནི། གང་ཕྱིར་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། བདག་གི་བ་ཡང་རང་བཞིན་གྱིས་མ་གྲུབ་པར་ཐལ། བདག་རང་བཞིན་གྱིས་མེད་པའི་ཕྱིར། ཁྱབ་པར་ཐལ། བྱེད་པ་པོ་མེད་པའི་ལས་མི་སྲིད་པའི་ཕྱིར། རྣལ་འབྱོར་པ་འཕགས་པ་ཆོས་ཅན། ཐར་པ་འཐོབ་པའི་རྒྱུ་མཚན་ཡོད་དེ། བདག་དང་བདག་གི་བ་རང་བཞིན་མེད་པར་མངོན་སུམ་དུ་རྟོགས་པས་ཁྱད་པར་དུ་བྱས་པའི་གང་ཟག་ཡིན་པའི་ཕྱིར། གཉིས་པ་ལ་གཉིས། དངོས་པོ་གཞན་ཡང་ཤིང་རྟ་དང་མཚུངས་པར་བསྟན་པ་དང། དངོས་པོ་དེ་དག་ལ་ཐ་སྙད་ཇི་ལྟར་འདོགས་པའི་ཚུལ་ལོ། །དང་པོ་ནི། བུམ་པ་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། བུམ་སྣམ་སོགས་ཀྱང་ཤིང་རྟ་དང་མཚུངས་པར་རྟོགས་པར་བྱ་སྟེ། རྣམ་པ་བདུན་གྱིས་དཔྱད་ན་རང་བཞིན་གྱིས་མ་གྲུབ་ཀྱང། འཇིག་རྟེན་ང་དང་ལྷན་ཅིག་རྩོད་ཀྱི་ཞེས་སོགས་ཀྱི་ལུང་གི་དགོངས་པ་ལྟར་ཐ་སྙད་པའི་ཚད་མས་གྲུབ་པར་ཁས་བླངས་དགོས་པའི་ཕྱིར། གཉིས་པ་ནི། ཡན་ལག་ཅེས་པ་རྐང་པ་བཞི་སྟེ། དེ་ཆོས་ཅན། རྣམ་པ་བདུན་དུ་དཔྱད་པས་མ་རྙེད་ཀྱང་བུམ་སྣམ་སོགས་ལ་ཐ་སྙད་ཀྱི་ཁྱད་པར་རྣམས་མི་འཐད་པའི་སྐྱོན་མེད་པར་ཐལ། རྣམ་པ་བདུན་དུ་མ་གྲུབ་ཀྱང་ཡོན་ཏན་དང་ཡོན་ཏན་ཅན་སོགས་སུ་ཐ་སྙད་པའི་ཚད་མས་གྲུབ་པའི་ཕྱིར། གསུམ་པ་ཁྱད་པར་དུ་རྒྱུ་འབྲས་ཕན་ཚུན་ལྟོས་པའི་བཏགས་ཡོད་དུ་སྒྲུབ་པ་ལ་གཉིས། ཕན་ཚུན་ལྟོས་པར་སྒྲུབ་པ་དང། ཕྲད་མ་ཕྲད་བརྟགས་ནས་རང་བཞིན་གྱིས་གྲུབ་པ་དགག་པའོ། །དང་པོ་ནི། གལ་ཏེ་རྒྱུ་ཡིས་ཞེས་པ་རྐང་པ་བཞི་སྟེ། དེ་ཆོས་ཅན། རྒྱུ་འབྲས་ཀྱི་གྲུབ་པ་ཕན་ཚུན་ལྟོས་པར་ཐལ། འབྲས་བུ་སྐྱེད་པའི་ངོས་ནས་རྒྱུར་བཞག་གི་རང་གི་ངོ་བོས་གྲུབ་པ་མི་འཐད་ལ། འབྲས་བུ་ཡང་རྒྱུ་ལ་ལྟོས་ནས་གྲུབ་པ་ཙམ་ཡིན་གྱི། རང་གི་ངོ་བོས་མ་གྲུབ་པའི་ཕྱིར། དེ་ལྟ་མིན་ན་རྒྱུ་འབྲས་ལ་སྔ་ཕྱིའི་རིམ་པ་མི་འཐད་པར་ཐལ། རང་བཞིན་གྱིས་གྲུབ་པའི་ཕྱིར། གཉིས་པ་ལ་གཉིས། དངོས་དང། མཚུངས་པ་སྤོང་བའོ། །དང་པོ་ལ་གཉིས། རྒྱུ་འབྲས་རང་བཞིན་གྱིས་གྲུབ་པར་འདོད་པ་ལ་བརྟག་པ་དེ་འཇུག་པ་དང། སྒྱུ་མ་ལྟ་བུར་ཁས་བླངས་པ་ལ་སྐྱོན་དེ་མེད་པའོ། །དང་པོ་ནི། གལ་ཏེ་ཁྱོད་ཀྱི་ཞེས་པ་རྐང་པ་དྲུག་སྟེ། དེ་ཆོས་ཅན། རྒྱུ་འབྲས་གཉིས་རང་བཞིན་གྱིས་ཕྲད་མ་ཕྲད་གང་རུང་གི་སྒོ་ནས་འབྲས་བུ་བསྐྱེད་པར་ཐལ། དེ་གཉིས་རང་བཞིན་གྱིས་གྲུབ་པའི་ཕྱིར། ཁྱབ་པར་ཐལ། རང་བཞིན་གྱིས་གྲུབ་པ་ལ་བརྟག་པ་གཞན་མེད་པའི་ཕྱིར། འདོད་ན། གཉིས་ཀ་ལྟར་ཡང་མི་རིགས་ཏེ། དེ་ཆོས་ཅན། རྒྱུ་འབྲས་གཉིས་ནུས་པ་ཕྱོགས་གཅིག་ཏུ་ཐལ། རང་བཞིན་གྱིས་ཕྲད་པ་གང་ཞིག །དེ་ལ་ཆ་སོ་སོས་ཕྲད་པ་མི་འཐད་པའི་ཕྱིར། འདོད་ན། ཐ་དད་མེད་པར་འགྱུར་རོ། །ཡང་ན་རྒྱུ་ཡིན་མིན་གྱི་རྣམ་དབྱེ་མེད་པར་ཐལ། རྒྱུ་འབྲས་གཉིས་སོ་སོར་རང་བཞིན་གྱིས་གྲུབ་པའི་ཕྱིར། མྱུ་གུ་ཆོས་ཅན། འབྲས་བུར་མི་འཐད་པར་ཐལ། རང་རྒྱུས་མི་སྐྱེད་པའི་ཕྱིར། ས་བོན་ཆོས་ཅན། རྒྱུར་འཇོག་པའི་རྒྱུ་མཚན་མེད་པར་ཐལ། རང་འབྲས་དང་བྲལ་བའི་ཕྱིར། སྔ་ཕྱི་གཉིས་ཀའི་རྟགས་ཆོས་ཁས་བླངས་སོ།།གཉིས་པ་ནི། གང་ཕྱིར་ཞེས་པ་རྐང་པ་གཉིས་ཏེ། ཤེས་བྱ་ཆོས་ཅན། དབུ་མ་པ་ལ་ཇི་སྐད་བཤད་པའི་སྐྱོན་དུ་མི་འགྱུར་བར་ཐལ། སྣང་ལ་རང་བཞིན་མེད་པ་སྒྱུ་མ་དང་འདྲ་བའི་རྒྱུ་འབྲས་ཐ་སྙད་པའི་ཚད་མས་གྲུབ་པའི་ཕྱིར། གཉིས་པ་ལ་གཉིས། མཚུངས་པའི་རྩོད་པ་དགོད་པ་དང། མི་མཚུངས་པའི་ལན་ནོ། །དང་པོ་ནི། སུན་འབྱིན། ཅེས་པ་ནས། རྒོལ་བའང་ཡིན་ཞེས་པའི་བར་ཤོ་ལོ་ཀ་གཉིས་ཏེ། དངོས་པོར་སྨྲ་བ་ཁ་ཅིག་ན་རེ། ཁྱོད་ཀྱི་དགག་པ་འདི་ནི་ཁྱོད་རང་གི་ཚིག་ལ་ཐལ་བ་མཚུངས་པའི་ལྟག་ཆོད་ཡིན་ཏེ། འདི་ལྟར་ཁྱོད་ཀྱིས་རྒྱུ་འབྲས་རང་བཞིན་གྱིས་གྲུབ་པ་འགོག་པའི་སུན་འབྱིན་དེ་སུན་དབྱུང་བྱ་དང་ཕྲད་ནས་སུན་འབྱིན་ན་ནུས་པ་གཅིག་པས་ཐ་དད་མེད་པར་འགྱུར་ལ། མ་ཕྲད་པར་ཡིན་ན་སུན་འབྱིན་ཡིན་མིན་གྱི་རྣམ་དབྱེ་མེད་པར་འགྱུར་ཞིང། གཉིས་པོ་སྤངས་ནས་རྟོག་པ་གཞན་ཡང་མེད་པར་ཁྱོད་རང་གིས་ཁས་བླངས་པས་ཁྱོད་རང་གི་ཕྱོགས་ཁོ་ན་འཇོམས་པར་ཟད་དོ། །དེས་ན་ཁྱོད་ཀྱིས་སུན་དབྱུང་བྱ་རྒྱུ་འབྲས་རང་བཞིན་གྱིས་གྲུབ་པ་སུན་འབྱིན་མི་ནུས་པས་ཤགས་ཀྱིས་རྒྱུ་འབྲས་རང་བཞིན་གྱིས་གྲུབ་པར་འགྱུར་རོ། །ཁྱོད་རྒྱུ་མཚན་མེད་པར་དངོས་པོ་ཀུན་ལ་སྐུར་བ་འདེབས་པའི་ཕྱིར་སྐྱེ་བོ་དམ་པས་མི་བཞེད་ཅིང། རང་ཕྱོགས་བཞག་དུ་མེད་ཅིང་གཞན་སུན་འབྱིན་པ་འབའ་ཞིག་ལ་ཞུགས་པས་སུན་ཅི་ཕྱིན་དུ་རྒོལ་བའང་ཡིན་ནོ་ཞེ་ན། གཉིས་པ་ལ་བཞི། དབུ་མ་པ་ལ་རང་གི་ཚིགས་དང་མཚུངས་པའི་ལྟག་ཆོད་འཇུག་པ་མི་འཐད་པ་དང། བསྒྲུབ་བྱ་སྒྲུབ་བྱེད་སོགས་འཐད་པ་དཔེས་སྒྲུབ་པ་དང། མི་འཐད་པའི་དངོས་སྨྲ་བའི་རྩོད་པ་ཁྱོད་རང་གི་བློ་སྐྱོན་དུ་བསྟན་པ་དང། དངོས་སྨྲ་བ་ལ་སྔར་བཀོད་པའི་གནོད་བྱེད་དྲན་པར་བྱས་ནས་རྩོད་པ་གཞན་གྱི་ལན་འདེབས་ཚུལ་ཡང་རྟོགས་པར་བྱ་བའོ། །དང་པོ་ནི། སུན་འབྱིན་པས་སུན་ཞེས་པ་རྐང་པ་བཞི་སྟེ། དེ་ཆོས་ཅན། ཁོ་བོ་ཅག་དབུ་མ་པ་ལ་ཕྲད་མ་ཕྲད་བརྟགས་པའི་སྐྱོན་མཚུངས་པར་འཇུག་པ་མ་ཡིན་པར་ཐལ། ཁོ་བོ་ཅག་སུན་འབྱིན་ལ་སོགས་པ་ཐམས་ཅད་རང་བཞིན་མེད་པར་ཁས་ལེན་གྱི། དངོས་པོ་རང་བཞིན་གྱིས་གྲུབ་པར་ཁས་ལེན་པ་ལ་བརྟག་པ་དེ་འཇུག་པའི་ཕྱིར། གཉིས་པ་ནི། ཇི་ལྟར་ཞེས་པ་ཤོ་ལོ་ཀ་གཉིས་ཏེ། དེ་ཆོས་ཅན། རང་བཞིན་མེད་པའི་དོན་ལ་བསྒྲུབ་བྱ་སྒྲུབ་བྱེད་སོགས་འཐད་པར་ཐལ། ཕྲད་མ་ཕྲད་ཀྱི་རིགས་པས་མ་དཔྱད་པར་ཆུ་ནང་དུ་ཤར་བའི་གཟུགས་བརྙན་རྫུན་པའི་རྟགས་ལ་བརྟེན་ནས་ཉི་མའི་དཀྱིལ་འཁོར་གྱི་གཟས་བཟུང་བ་ལ་སོགས་པའི་ཁྱད་པར་གོ་ནུས་པ་བཞིན་དུ། རང་བཞིན་མེད་པའི་སུན་འབྱིན་གྱིས་སུན་དབྱུང་བྱ་སུན་འབྱིན་ནུས་པ་སོགས་འཐད་པའི་ཕྱིར། གསུམ་པ་ལ་གཉིས། དངོས་དང། དབུ་མ་པས་དངོས་པོ་རང་བཞིན་མེད་པར་རྟོགས་སུ་གཞུག་ནུས་པ་ལྟར་དངོས་སྨྲ་བས་དངོས་པོ་རང་བཞིན་མེད་པར་སྒྲུབ་མི་ནུས་པའོ། །དང་པོ་ནི། གལ་ཏེ་ཞེས་པ་རྐང་པ་བཞི་སྟེ། དེ་ཆོས་ཅན། དབུ་མ་པ་ལ་ཕྲད་མ་ཕྲད་ཀྱི་སུན་འབྱིན་མཚུངས་པར་འཇུག་སྙམ་པ་རང་བཞིན་གྱིས་གྲུབ་པར་ཁས་ལེན་པ་ཁྱོད་ཀྱི་བློ་སྐྱོན་འབའ་ཞིག་ཡིན་པར་ཐལ། གོ་བྱ་གོ་བྱེད་སོགས་རང་བཞིན་གྱིས་གྲུབ་པ་ཡོད་ན་ཇི་སྐད་བཤད་པའི་སྐྱོན་དེ་འཇུག་ཀྱང། དབུ་མ་པས་རང་བཞིན་གྱིས་གྲུབ་པ་རྡུལ་ཙམ་ཡང་མེད་པར་ཁས་བླངས་པའི་ཕྱིར། གཉིས་པ་ནི། དངོས་རྣམས་ཞེས་པ་རྐང་པ་བཞི་སྟེ། དེ་ཆོས་ཅན། ལྷན་སྐྱེས་ཀྱི་ཉོན་མོངས་ཀྱིས་བཏུམས་པའི་སྟེང་དུ་རྟོག་གེ་ངན་པའི་སྲད་བུས་བྲེས་པའི་དངོས་སྨྲ་བ་དང། དབུ་མ་པ་སྐྱོན་རྣམ་པ་ཀུན་ཏུ་མི་མཚུངས་པར་ཐལ། དབུ་མ་པས་དངོས་པོ་མཐའ་དག་རང་བཞིན་མེད་པར་རྟོགས་སུ་གཞུགས་སླ་བ་ལྟར་དངོས་སྨྲ་བས་དངོས་པོ་རང་བཞིན་གྱིས་གྲུབ་པར་ཅུང་ཟད་ཀྱང་སྒྲུབ་མི་ནུས་པའི་ཕྱིར། བཞི་པ་ནི། སུན་འབྱིན་ཞེས་པ་རྐང་པ་བཞི་སྟེ། དེ་ཆོས་ཅན། དབུ་མ་པ་ལ་ཇི་སྐད་བཤད་པའི་སྐྱོན་མི་འཇུག་པར་ཐལ། དངོས་པོ་རང་བཞིན་གྱིས་གྲུབ་པ་ལ་སུན་འབྱིན་ལྷག་མ་མཐའ་བཞིའི་སྐྱེ་བ་དང་བྲལ་བ་སོགས་གོང་དུ་བསྟན་པ་ཡང་ཤེས་པར་བྱས་ནས་གཞན་གྱིས་བརྟག་པ་བྱས་པའི་གནོད་བྱེད་དུ་བརྗོད་པར་བྱ་བའི་ཕྱིར། སུན་ཅི་ཕྱིན་དུ་རྒོལ་བའི་སྐྱོན་ཡང་མེད་པར་ཐལ། དབུ་མ་པས་དངོས་པོ་ཐམས་ཅད་རང་བཞིན་མེད་པར་ཁས་ལེན་པའི་ཕྱིར། སྐབས་འདིར་དངོས་སྨྲ་བའི་རྩོད་པ་མི་འཇུག་པའི་ཚུལ་བསྟན་པ་ལ་དགོས་པ་གཞན་ཡང་ཡོད་དེ། རྩོད་པ་གཞན་ལ་ལན་འདེབས་ཚུལ་དང་ཚུར་སུན་འབྱིན་མི་འཇུག་པའི་ཚུལ་སོགས་ཀྱང་རྟོགས་པའི་ཆེད་ཡིན་པའི་ཕྱིར། གཉིས་པ་སྟོང་པ་ཉིད་བཅུ་དྲུག་བཤད་པ་ལ་གཉིས། མཚམས་སྦྱར་བ་དང། རྒྱས་པར་བཤད་པའོ། །དང་པོ་ལ་གཉིས། བཤད་ཟིན་པའི་མཚམས་སྦྱར་དང། འཆད་པར་འགྱུར་བའི་མཚམས་སྦྱར་རོ། །དང་པོ་ནི། བདག་མེད་ཅེས་པ་རྐང་པ་གཉིས་ཏེ། དེ་ཆོས་ཅན། བདག་མེད་ལ་གཉིས་སུ་དབྱེར་ཡོད་དེ། ཁྱད་གཞིའི་དབང་གིས་གང་ཟག་གི་བདག་མེད་དང་ཆོས་ཀྱི་བདག་མེད་གཉིས་སུ་ཡོད་པའི་ཕྱིར། བདག་མེད་གཉིས་སུ་ཕྱེ་ནས་བསྟན་པ་ལ་དགོས་པ་ཡོད་དེ། གདུལ་བྱ་རྣམས་སྲིད་པ་ལས་གྲོལ་བའི་ཆེད་ཡིན་པའི་ཕྱིར། གཉིས་པ་ནི། དེ་ལྟར་ཞེས་པ་རྐང་པ་གཉིས་ཏེ། དེ་ཆོས་ཅན། བདག་མེད་གཉིས་ལ་དུ་མར་དབྱེར་ཡོད་དེ། གདུལ་བྱ་རྣམས་ཀྱི་སྒྲོ་འདོགས་གཅོད་པའི་རིམ་པ་ལ་ལྟོས་ནས་སྟོན་པས་སྟོང་ཉིད་བཅུ་དྲུག་དང་ཉི་ཤ་སོགས་སུ་གསུངས་པའི་ཕྱིར། གཉིས་པ་ལ་གསུམ། སྟོང་ཉིད་ཀྱི་དབྱེ་བསྡུ་དང། སོ་སོའ་ངོས་འཛིན་དང། དེ་དག་མདོ་ིགང་ལས་གསུངས་པའོ། །དང་པོ་ནི། སྤྲོས་དང་ཞེས་པ་རྐང་པ་བཞི་སྟེ། དེ་ཆོས་ཅན། རྒྱས་པར་སྟོང་ཉིད་བཅུ་དྲུག་ཏུ་དབྱེ་བ་དེ་དག་བསྡུ་ན་བཞིར་ཡང་འདུ་སྟེ། སྟོང་གཞི་བཅུ་དྲུག་པོ་དེ་དག་ཆོས་ཅན་དང་ཆོས་ཉིད་གཉིས། ཆོས་ཅན་ལ་དངོས་པོ་དངོས་མེད་གཉིས། ཆོས་ཉིད་ལ་རང་གི་ངོ་བོས་སྟོང་པ་དང་གཞན་གྱི་ངོ་བོས་སྟོང་པ་རྣམས་སུ་འདུ་བའི་ཕྱིར། སྟོང་ཉིད་རྒྱས་པར་སྟོན་པའི་མདོ་དང་དེ་ལྟར་རྟོགས་པའི་ཡེ་ཤེས་ལ་ཐེག་པ་ཆེན་པོ་ཞེས་བྱ་སྟེ། ཤེས་སྒྲིབ་མཐའ་དག་སྤོང་བའི་ཆེད་དུ་ཆོས་ཀྱི་བདག་མེད་རྒྱས་པར་བསྟན་ཅིང་རྟོགས་པ་ཡིན་པའི་ཕྱིར། གཉིས་པ་ལ་གཉིས། སྟོང་ཉིད་དང་པོ་བཅུ་དྲུག་བཤད་པ་དང། ཕྱི་མ་བཞི་བཤད་པའོ། །དང་པོ་ལ་བཅུ་དྲུག་ཡོད་པའི་དང་པོ་ནང་སྟོང་པ་ཉིད་ནི། གང་ཕྱིར་ཞེས་པ་ཤོ་ལོ་ཀ་གཉིས་དང་རྐང་པ་གཅིག་སྟེ། མིག་སོགས་དྲུག་པོ་ཆོས་ཅན། རང་བཞིན་གྱིས་མེད་དེ། རང་བཞིན་གཅིག་དུས་སྔ་ཕྱི་དུ་མ་དང་འབྲེལ་ནས་ཐེར་ཟུག་ཏུ་གནས་པའི་རང་བཞིན་གཅིག་ཏུ་མ་གྲུབ། རང་བཞིན་དུ་མ་དུས་དུ་མ་དང་འབྲེལ་བའི་རང་བཞིན་དུ་མར་ཡང་མ་གྲུབ་པའི་ཕྱིར་ཏེ། བདེན་པའི་གཅིག་དང་དུ་མ་དང་བྲལ་བའི་ཕྱིར་ཞེས་པའི་དོན་ནོ། །དེར་ཐལ། རང་བཞིན་གྱིས་དབེན་པ་དེ་ཁྱོད་ཀྱི་ཆོས་ཉིད་ཡིན་པའི་ཕྱིར། ཡང་ན་མིག་སོགས་དྲུག་རང་བཞིན་གྱིས་དབེན་པ་ཆོས་ཅན། ནང་སྟོང་པ་ཉིད་ཡིན་ཏེ། མིག་སོགས་ནང་གི་ཆོས་རང་བཞིན་གྱིས་སྟོང་པའི་སྟོང་ཆ་ཡིན་པའི་ཕྱིར། དེའི་རིགས་པ་ལྷག་མ་རྣམས་ལ་ཡང་སྦྱར་རོ།།གཉིས་པ་ཕྱི་སྟོང་པ་ཉིད་ནི། གང་ཕྱིར་ཞེས་པ་རྐང་པ་དྲུག་སྟེ། གཟུགས་སོགས་ཕྱིའི་ཆོས་རྣམས་ཆོས་ཅན། རང་བཞིན་གྱིས་སྟོང་པ་ཡིན་ཏེ། རང་བཞིན་གྱིས་གྲུབ་པའི་གཅིག་དང་དུ་མ་གང་དུའང་མེད་པའི་ཕྱིར། དེར་ཐལ། རང་བཞིན་གྱིས་དབེན་པ་དེ་ཁྱོད་ཀྱི་ཆོས་ཉིད་ཡིན་པའི་ཕྱིར། གཟུགས་སོགས་རང་བཞིན་མེད་པ་ཆོས་ཅན། ཕྱི་སྟོང་པ་ཉིད་ཡིན་ཏེ། གཟུགས་སོགས་ཕྱིའི་ཆོས་རྣམས་རང་བཞིན་གྱིས་སྟོང་པའི་སྟོང་ཆ་ཡིན་པའི་ཕྱིར། དེ་བཞིན་དུ་ལྷག་མ་ཀུན་ལ་སྦྱར་རོ། །གསུམ་པ་ཕྱི་ནང་གཉིས་ཀ་སྟོང་པ་ཉིད་ནི། གཉིས་ཆར་ཞེས་པ་རྐང་པ་གཉིས་ཏེ། ཕྱི་ནང་གཉིས་ཀའི་སྐྱེ་མཆེད་ཆོས་ཅན། རང་བཞིན་གྱིས་མེད་དེ། ཞེས་སྦྱར་རོ། །བཞི་པ་སྟོང་པ་ཉིད་སྟོང་པ་ཉིད་ནི། ཆོས་རྣམས་ཞེས་པ་ཤོ་ལོ་ཀ་གཉིས་ཏེ། ཤེས་བྱ་ཆོས་ཅན། ཆོས་ཐམས་ཅད་བདེན་པ་དཀག་པ་དེ་བདེན་པར་མ་གྲུབ་སྟེ། ཆོས་ཐམས་ཅད་བདེན་པས་སྟོང་པའི་ཕྱིར། སྟོང་པ་ཉིད་སྟོང་པ་ཉིད་སྐབས་འདིར་སྨོས་པའི་དགོས་པ་ཡོད་དེ་སྟོང་ཉིད་བདེན་པར་འཛིན་པ་བཟློག་པའི་ཕྱིར་དུ་གསུངས་པའི་ཕྱིར། ཆོས་རྣམས་རང་བཞིན་གྱིས་དབེན་པ་ཆོས་ཅན་དུ་བཟུང་ནས། སྔར་ལྟར་གཅིག་དུ་བྲལ་སོགས་ཀྱང་སྦྱར་རོ། །ལྔ་པ་ཆེན་པོ་སྟོང་པ་ཉིད་ནི། སེམས་ཅན་ཞེས་པ་ཤོ་ལོ་ཀ་གཉིས་ཏེ། སེམས་ཅན་དང་སྣོད་ཀྱི་འཇིག་རྟེན་མ་ལུས་པ་ཁྱབ་པའི་ཕྱོགས་རྣམས་ཆོས་ཅན། རང་བཞིན་གྱིས་མེད་དེ་ཞེས་སོ། །ཕྱོགས་རྣམས་ཆེན་པོ་སྟོང་པ་ཉིད་ཀྱི་གཞིར་སྨོས་པའི་དགོས་པ་ཡོད་དེ། བྱེ་བྲག་པ་སོགས་ཕྱོགས་ཆེན་པོས་བསྡུས་པའི་རྟག་རྫས་སུ་འཛིན་པ་བཟློག་པའི་ཕྱིར་དུ་སྨོས་པའི་ཕྱིར། དྲུག་པ་དོན་དམ་པ་སྟོང་པ་ཉིད་ནི། དེ་ནི་ཞེས་པ་ཤོ་ལོ་ཀ་གཉིས་ཏེ། ཐར་པ་མྱ་ངན་ལས་འདས་པ་ཆོས་ཅན། དོན་དམ་པ་ཞེས་བྱ་སྟེ། སྐྱེས་བུའི་ཐོབ་བྱ་མཆོག་ཏུ་གྱུར་པའི་བྲལ་བ་ཡིན་པའི་ཕྱིར། དོན་དམ་པ་སྟོང་པ་ཉིད་འདིར་སྨོས་པ་ལ་དགོས་པ་ཡོད་དེ། བྱེ་བྲག་པ་སོགས་ཐར་པ་རྟག་རྫས་སུ་འཛིན་པ་བཟློག་པའི་ཆེད་དུ་གསུངས་པའི་ཕྱིར། བདུན་པ་དང་བརྒྱད་པ་འདུས་བྱས་དང་འདུས་མ་བྱས་སྟོང་པ་ཉིད་ནི། རྐྱེན་ལས་བྱུང་ཕྱིར་ཞེས་པ་ཤོ་ལོ་ཀ་རེ་རེ་ཏེ། ཁམས་གསུམ་པོ་དང་འདུས་མ་བྱས་གཉིས་ཆོས་ཅན་དུ་བཟུང་ནས་ནང་སྟོང་པ་ཉིད་ཀྱི་སྐབས་ལྟར་སྦྱར་རོ།།དགུ་པ་མཐའ་ལས་འདས་པ་སྟོང་པ་ཉིད་ནི། གང་ལ་ཞེས་པ་རྐང་པ་བཞི་སྟེ། རྟག་ཆད་ཀྱི་མཐའ་ལས་འདས་པའི་དབུ་མའི་ལམ་སྟོང་གཞི་ཆོས་ཅན་ཏེ། དགོས་པ་ནི་དབུ་མའི་ལམ་ལ་བདེན་འཛིན་བཟློག་པའི་ཆེད་དོ། །བཅུ་པ་ཐོག་མ་དང་ཐ་མ་མེད་པ་སྟོང་པ་ཉིད་ནི། ཐོག་མ་ཞེས་པ་ཤོ་ལོ་ཀ་གཉིས་ཏེ། ཐོག་མ་དང་དེ་ལ་ལྟོས་པའི་དབུས་དང་ཐ་མ་གསུམ་དང་བྲལ་བའི་འཁོར་བ་ནི་སྟོང་གཞི་ཆོས་ཅན་ནོ། །འགྲོ་འོང་བདེན་པ་བ་དང་བྲལ་བས་རྨི་ལམ་ལྟ་བུའི་འཁོར་བ་རང་བཞིན་གྱིས་དབེན་པ་ཆོས་ཅན། ཐོག་མ་དང་ཐ་མ་མེད་པ་སྟོང་པ་ཉིད་ཡིན་ཏེ། བཤད་པ་ལྟར་གྱི་ཐོག་མཐའ་དང་བྲལ་བའི་འཁོར་བ་རང་བཞིན་གྱིས་སྟོང་པའི་སྟོང་ཆ་ཡིན་པའི་ཕྱིར། གཞན་རྣམས་སྔར་ལྟར་རོ། །བཅུ་གཅིག་པ་དོར་བ་མེད་པ་སྟོང་པ་ཉིད་ནི། དོར་བ་ཞེས་པ་ཤོ་ལོ་ཀ་གཉིས་་ཏེ། དོར་བྱར་མེད་པའི་སྦྱིན་པ་ལ་སོགས་པའི་དགེ་བའི་ཆོས་རྣམས་སྟོང་གཞི་ཆོས་ཅན་ཏེ། སྦྱོར་ཚན་གསུམ་པོ་ནང་སྟོང་པ་ཉིད་ལྟར་རོ། །བཅུ་གཉིས་པ་རང་བཞིན་སྟོང་པ་ཉིད་ནི། འདུས་བྱས་ཞེས་པ་ཤོ་ལོ་ཀ་གཉིས་ཏེ། འདུས་བྱས་ལ་སོགས་པའི་ཆོས་རྣམས་རང་བཞིན་གྱིས་དབེན་པ་ཆོས་ཅན། རང་བཞིན་སྟོང་པ་ཉིད་ཅེས་སྨོས་པ་ལ་དགོས་པ་ཡོད་དེ། འཕགས་པ་རྣམས་ཀྱིས་ཤེས་པ་དང་མཐོང་བས་གསར་དུ་བྱས་སམ་སྙམ་པའི་དོགས་པ་བཟློག་པའི་ཆེད་ཡིན་པའི་ཕྱིར། གཞན་རྣམས་སྔར་ལྟར་རོ། །བཅུ་གསུམ་པ་ཆོས་ཐམས་ཅད་སྟོང་པ་ཉིད་ནི། ཁམས་བཅོ་བརྒྱད་ཞེས་པ་རྐང་པ་དྲུག་སྟེ། འདུས་བྱས་འདུས་མ་བྱས་ཀྱི་ཆོས་ཐམས་ཅད་སྟོང་གཞི་ཆོས་ཅན་ནོ།།བཅུ་བཞི་པ་རང་གི་མཚན་ཉིད་སྟོང་པ་ཉིད་ལ་ཕུང་པོ་ལྔའི་རང་གི་མཚན་ཉིད་ནི། གཟུགས་ནི་ཞེས་པ་རྐང་པ་བརྒྱད་དེ། གཟུགས་ཀྱི་ཐུན་མོང་མ་ཡིན་པའི་མཚན་ཉིད་གཟུགས་རུང་ཆོས་ཅན། རང་བཞིན་གྱིས་མེད་དེ། རང་བཞིན་གྱིས་གྲུབ་པའི་གཅིག་དང་དུ་མ་གང་དུ་ཡང་མེད་པའི་ཕྱིར། དེ་བཞིན་དུ་ཚོར་བའི་རྣམ་སྨིན་མྱོང་བ་དང་འདུ་ཤེས་ཀྱི་ཆོས་རྣམས་ཀྱི་ཐུན་མོང་མིན་པའི་མཚན་མར་འཛིན་པ་དང། འདུ་བྱེད་ཀྱི་སེམས་ཡུལ་ལ་འདུ་བྱེད་པ་དང། རྣམ་ཤེས་ཀྱི་ཐུན་མོང་མ་ཡིན་པའི་རང་གི་མཚན་ཉིད་རྣམ་པར་རིག་པ་རྣམས་སྟོང་གཞི་ཆོས་ཅན་ནོ། །ཕུང་ཁམས་སྐྱེ་མཆེད་གསུམ་གྱི་རང་གི་མཚན་ཉིད་ནི། ཕུང་པོ་ཞེས་པ་རྐང་པ་བཞི་སྟེ། ཕུང་པོའ་སྡུག་བསྔལ་གསུམ་གང་རུང་གི་ིརང་བཞིན་དང། ཁམས་ཀྱི་འཛིན་པར་བྱེད་པར་ཆོས་མཐུན་པས་སྦྲུལ་གདུག་པའི་མཚན་ཉིད་ཅན་དང། སྐྱེ་མཆེད་རྣམས་ཀྱི་སེམས་སེམས་བྱུང་སྐྱེ་བའི་སྒོ་ཉིད་དུ་གསུངས་པ་རྣམས་སྟོང་གཞིའོ། །རྒྱུ་རྐྱེན་འདུ་འཕྲོད་ཀྱི་མཚན་ཉིད་ཅན་རྟེན་འབྲེལ་གྱི་ནི། རྟེན་ཅིང་ཞེས་པ་རྐང་པ་གཉིས་སོ། །ཕ་རོལ་ཏུ་ཕྱིན་པ་དྲུག་གི་ཐུན་མོང་མ་ཡིན་པའི་མཚན་ཉིད་ནི། གཏོང་བ་ཞེས་པ་ཤོ་ལོ་ཀ་གཉིས་ཏེ། གཏོང་བའི་སེམས་པའི་ཕ་རོལ་ཏུ་ཕྱིན་པ་དང། སྤོང་བའི་སེམས་པ་དང། མི་མཐུན་ཕྱོགས་ལ་ཁྲོ་བ་མེད་པ་དང། དགེ་བའི་བྱ་བ་ལ་སྤྲོ་བ་དང། དམིགས་པ་དང་དགེ་བའི་ཆོས་ཐམས་ཅད་སྡུད་པ་དང། འགའ་ལ་ཡང་ཆགས་པ་མེད་པའི་མཚན་ཉིད་ཅན་རྣམས་ནི་རིམ་པ་བཞིན་དུ་ཕར་ཕྱིན་དྲུག་གི་སྟོང་པ་ཉིད་ཀྱི་སྟོང་གཞིའོ། །བསམ་གཏན་གཟུགས་མེད་ཀྱི་ནི། བསམ་གཏན་ཞེས་པ་རྐང་པ་བཞི་སྟེ། བསམ་གཏན་གཟུགས་མེད་ཀྱི་ཐུན་མོང་མ་ཡིན་པའི་ཆོས་ཁོང་ཁྲོ་སྤངས་པས་སེམས་མི་འཁྲུག་པའི་མཚན་ཉིད་ཅན་ཆོས་ཅན། རང་བཞིན་གྱིས་མེད་དེ། ཞེས་སྦྱར་རོ།།བྱང་ཕྱོགས་དང་རྣམ་ཐར་སྒོ་གསུམ་དང་རྣམ་པར་ཐར་པ་བརྒྱད་ཀྱི་ཐུན་མོང་མིན་པའི་མཚན་ཉིད་ནི། བྱང་ཆུབ་ཅེས་པ་ཤོ་ལོ་ཀ་གཉིས་ཏེ། འཁོར་བ་ལས་ངེས་པར་འབྱུང་བར་བྱེད་པའི་བྱང་ཆུབ་ཀྱི་ཕྱོགས་མཐུན་གྱི་ཆོས་རྣམས་དང། ཆོས་རྣམས་ཀྱི་དངོས་པོ་བདེན་པར་འཛིན་པའི་དྲི་མས་སྦགས་པའི་རྣམ་པར་ཐར་པའི་སྒོ་སྟོང་པ་ཉིད་དང། རྒྱུའི་མཚན་མ་བདེན་པར་འཛིན་པ་ཉེ་བར་ཞི་བའི་མཚན་མ་མེད་པ་དང། འབྲས་བུ་ལ་སྨོན་པ་བདེན་པར་འཛིན་པ་དང་བྲལ་བའི་སྨོན་པ་མེད་པ་དང། སྙོམས་འཇུག་གི་སྒྲིབ་པ་ལས་གྲོལ་བར་བྱེད་པའི་རྣམ་ཐར་བརྒྱད་རྣམས་སྟོང་གཞི་ཆོས་ཅན་ནོ། །སྟོབས་བཅུ་དང་མི་འཇིགས་པ་བཞི་དང་སོ་སོར་ཡང་དག་པར་རིག་པ་བཞི་དང་ཚད་མེད་པ་བཞི་དང་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་ཐུན་མོང་མ་ཡིན་པའི་མཚན་ཉིད་ནི། སྟོབས་རྣམས། ཞེས་པ་ནས། མི་འཕྲོགས་རང་མཚན་ཉིད་ཅེས་པའི་བར་ཤོ་ལོ་ཀ་བཞི་སྟེ། ཤིན་ཏུ་རྣམ་པར་ངེས་ཤིང་གཏན་ལ་ཕབས་པའི་རང་བཞིན་ཅན་གྱི་སྟོབས་དང། མི་མཐུན་ཕྱོགས་སུས་ཀྱང་གཞན་དུ་བྱ་བར་མི་ནུས་པ་ཤིན་ཏུ་བརྟན་པའི་མཚན་ཉིད་ཅན་གྱི་མི་འཇིགས་པ་དང། ཆོས་དང་དོན་སོགས་ལ་ཐོགས་པ་མེད་པར་འཇུག་པའི་མཚན་ཉིད་ཅན་གྱི་སོ་སོར་ཡང་དག་པར་རིག་པ་དང། འགྲོ་བ་མཐའ་དག་ལ་ཕན་པ་ཆེན་པོ་སྒྲུབ་པ་དང་སྡུག་བསྔལ་མཐའ་དག་ལས་སྐྱོབ་པ་དང། བདེ་བ་དང་ལྡན་སྡུག་བསྔལ་དང་བྲལ་ན་དགའ་བ་དང། རྗེས་ཆགས་དང་ཁོང་ཁྲོ་དང་མ་འདྲེས་པའི་མཚན་ཉིད་ཅན་གྱི་ཚད་མེད་བཞི་དང། ཉན་རང་སོགས་དང་ཐུན་མོང་མ་ཡིན་པའི་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་རྣམས་ནི་སྟོང་གཞིའོ། །རྣམ་མཁྱེན་གྱི་མཚན་ཉིད་ནི། རྣམ་ཀུན་ཞེས་པ་རྐང་པ་བཞི་སྟེ། ཆོས་ཐམས་ཅད་མངོན་སུམ་དུ་མཁྱེན་པའི་མཚན་ཉིད་ཅན་ནི་སྟོང་གཞིའོ།།བསྡུས་ཏེ་བསྟན་པ་ནི། གང་ཞིག་ཅེས་པ་རྐང་པ་བཞི་སྟེ། འདུས་བྱས་འདུས་མ་བྱས་ཀྱི་ཆོས་རྣམས་ཀྱི་ཐུན་མོང་མིན་པའི་མཚན་ཉིད་ཆོས་ཅན། རང་བཞིན་གྱིས་མེད་དེ། རང་བཞིན་གྱིས་གྲུབ་པའི་གཅིག་དང་དུ་མ་གང་དུ་ཡང་མ་གྲུབ་པའི་ཕྱིར། བཅོ་ལྔ་པ་མི་དམིགས་པ་སྟོང་པ་ཉིད་ནི། ད་ལྟ་ཞེས་པ་ཤོ་ལོ་ཀ་གཉིས་ཏེ། ད་ལྟར་བ་སྐད་ཅིག་ལས་ལྷག་པར་མི་གནས་པ་དང། འདས་མ་འོངས་ཞིག་པ་དང་མ་སྐྱེས་པས་དུས་གསུམ་པོ་ཕན་ཚུན་གཅིག་གི་དུས་སུ་གཅིག་མ་དམིགས་པ་ཆོས་ཅན། རང་བཞིན་གྱིས་མེད་དེ། རང་བཞིན་གྱིས་གྲུབ་པའི་གཅིག་དང་དུ་མ་དང་བྲལ་བའི་ཕྱིར། དུས་གསུམ་ཕན་ཚུན་གཅིག་གི་དུས་སུ་གཅིག་མ་དམིགས་པ་རང་བཞིན་གྱིས་སྟོང་པ་དེ་ཆོས་ཅན། མི་དམིགས་པ་སྟོང་པ་ཉིད་ཅེས་བྱ་སྟེ། བཤད་མ་ཐག་པའི་མི་དམིགས་པའི་དོན་དེ་རང་བཞིན་གྱིས་སྟོང་པའི་སྟོང་ཆ་ཡིན་པའི་ཕྱིར། བཅུ་དྲུག་པ་དངོས་པོ་མེད་པའི་ངོ་བོ་ཉིད་སྟོང་པ་ཉིད་ནི། རྐྱེན་ལས་ཞེས་པ་རྐང་པ་བཞི་སྟེ། རྒྱུ་དང་རྐྱེན་ལས་བྱུང་བས་ཚོགས་པ་བདེན་པ་བ་དང་བྲལ་བའི་འདུས་བྱས་རྣམས་ཆོས་ཅན། རང་བཞིན་གྱིས་དབེན་ཏེ། རང་བཞིན་གྱིས་གྲུབ་པའི་གཅིག་དུ་མ་དང་བྲལ་བའི་ཕྱིར། གཉིས་པ་སྟོང་ཉིད་ཕྱི་མ་བཞི་བཤད་པ་ལ་བཞིའི་དང་པོ་དངོས་པོ་སྟོང་པ་ཉིད་ནི། དངོས་པོའ་ཞེས་པ་རྐང་པ་བཞི་སྟེ། ཕུང་པོ་ལྔ་པོ་སྟོང་གཞི་ཆོས་ཅན་ཏེ། ནང་སྟོང་པ་ཉིད་ཀྱི་སྐབས་ལྟར་ིསྦྱར་རོ། །གཉིས་པ་དངོས་པོ་མེད་པ་སྟོང་པ་ཉིད་ནི། མདོར་བསྡུས་ཞེས་པ་རྐང་པ་བཞི་སྟེ། འདུས་མ་བྱས་ཀྱི་ཆོས་རྣམས་སྟོང་གཞི་ཆོས་ཅན་ནོ། །གསུམ་པ་རང་གི་ངོ་བོ་སྟོང་པ་ཉིད་ནི། རང་བཞིན་ཞེས་པ་རྐང་པ་བཞི་སྟེ། ཆོས་རྣམས་ཀྱི་རང་བཞིན་དོན་དམ་པའི་བདེན་པ་སྟོང་གཞི་སྟེ། དེ་ཆོས་ཅན། སྟོང་པ་ཉིད་ཀྱི་དབྱེ་བར་སྨོས་པ་དགོས་པ་ཡོད་དེ། ཉན་ཐོས་སོགས་ཀྱིས་གསར་དུ་བྱས་སམ་སྙམ་པ་དང། རང་གི་ངོ་བོ་ཉིད་ཀྱིས་གྲུབ་བམ་སྙམ་པའི་དོགས་པ་བཟློག་པའི་ཆེད་ཡིན་པའི་ཕྱིར། བཞི་པ་གཞན་གྱི་དངོས་པོ་སྟོང་པ་ཉིད་ནི། སངས་རྒྱས་ཞེས་པ་རྐང་པ་དྲུག་སྟེ། སངས་རྒྱས་རྣམས་བྱུང་ཡང་རུང་མ་བྱུང་ཡང་རུང། ཐོག་མ་མེད་པ་ནས་གནས་པའི་ཆོས་ཀུན་བདེན་པས་སྟོང་པ་དེ་ཆོས་ཅན། གཞན་གྱི་དངོས་པོ་སྟོང་པ་ཉིད་ཅེས་བྱ་སྟེ། གཙོ་བོ་ལ་སོགས་པའི་བྱེད་པ་པོ་དོན་གཞན་གྱིས་སྟོང་པའི་དེ་བཞིན་ཉིད་ཡིན་པའི་ཕྱིར། སྟོང་ཉིད་ཀྱི་དབྱེ་བར་བཀོད་པ་ཡང་བྱེད་པ་པོ་དོན་གཞན་གྱིས་བྱས་སམ་སྙམ་པའི་དོགས་པ་དགག་པའི་ཆེད་ཡིན་ནོ། །གསུམ་པ་མདོ་གང་ལས་བསྟན་པ་ནི། ཤེས་རབ་ཞེས་པ་རྐང་པ་གཉིས་སྟེ། ཇི་སྐད་བཤད་པའི་སྟོང་པ་ཉིད་དེ་དག་ཆོས་ཅན། ཕ་རོལ་ཏུ་ཕྱིན་པའི་ཤེར་ཕྱིན་གྱི་མདོ་སྡེ་ལས་གསུངས་ཏེ། བདག་མེད་གཉིས་ལ་སྟོང་ཉིད་བཞིར་བསྡུ་བ་དང། བཅུ་དྲུག་ཏུ་དབྱེ་བའི་སྒོ་ནས་མདོ་སྡེ་ལས་གསུངས་པའི་ཕྱིར། གསུམ་པ་སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བ་ལ་བཞི། མཁྱེན་པའི་ཁྱད་པར། བརྩེ་བའི་ཁྱད་པར། ནུས་པའི་ཁྱད་པར། འབྲས་བུའི་ཁྱད་པར་རོ། །དང་པོ་ནི། དེ་ལྟར་ཞེས་པ་རྐང་པ་བཞི་སྟེ། ས་དྲུག་པ་ལ་གནས་པའི་བྱང་ཆུབ་སེམས་དཔའ་ཆོས་ཅན། ཐབས་ཀྱི་ཆས་བསྡུས་པའི་ཀུན་རྫོབ་བདེན་པའི་སྟོབས་ཀྱིས་འགོག་པ་ལ་སྙོམས་པར་འཇུག་ནུས་ཏེ། རང་གི་ལག་ན་གནས་པའི་སྐྱུ་རུ་ར་བཞིན་དུ་སྲིད་པ་གསུམ་པོ་འདི་དག་སྐྱེ་བ་མེད་པར་མངོན་སུམ་དུ་གསལ་བར་རྟོགས་པའི་སྐྱེས་བུ་ཡིན་པའི་ཕྱིར། གཉིས་པ་ནི། རྟག་ཏུ་ཞེས་པ་རྐང་པ་གཉིས་ཏེ། དེ་ཆོས་ཅན། དུས་རིང་པོར་འགོག་པ་ལ་སྙོམས་པར་འཇུག་པའི་ནུས་པ་ཐོབ་ཀྱང་སྐབས་དེར་འགོག་པ་མངོན་དུ་མི་བྱེད་པའི་རྒྱུ་མཚན་ཡོད་དེ། དེ་ཐོབ་ཀྱང་འགྲོ་བ་མགོན་མེད་པ་ལ་དམིགས་པའི་སྙིང་རྗེ་ཕུལ་དུ་ཕྱིན་པའི་སྟོབས་ཀྱིས་དེར་འགོག་པ་མངོན་དུ་མི་བྱེད་པའི་ཕྱིར། གསུམ་པ་ནི། དེ་གོང་ཞེས་པ་རྐང་པ་གཉིས་ཏེ། དེ་ཆོས་ཅན། ཁྱོད་ཀྱིས་ས་བདུན་པ་ཐོབ་པའི་ཚེ་ཉན་རང་རྣམས་ཤེས་རབ་ཀྱི་སྟོབས་ཀྱིས་ཟིལ་གྱིས་གནོན་ནུས་ཏེ། ས་དྲུག་པ་རྒྱུད་ལ་ལྡན་བཞིན་པས་ཁྱད་པར་དུ་བྱས་པའི་སྐྱེས་བུ་ཡིན་པའི་ཕྱིར། བཞི་པ་ནི། ཀུན་རྫོབ་ཞེས་པ་རྐང་པ་བཞི་སྟེ། དེ་ཆོས་ཅན། རྒྱལ་བ་སངས་རྒྱས་ཀྱི་ཡོན་ཏན་རྒྱ་མཚོ་ལྟ་བུའི་ཕ་རོལ་ཏུ་ཚོགས་གཉིས་ཀྱི་རླུང་གི་ཤགས་སྟོབས་ཀྱིས་འགྲོ་བར་འགྱུར་ཏེ། ཀུན་རྫོབ་ཀྱི་ལམ་གྱི་རིམ་པ་ཐབས་ཀྱི་ཆའི་རིགས་མ་ཚང་བ་མེད་པ་དང། དོན་དམ་པའི་ལམ་གྱི་རིམ་པ་ཡེ་ཤེས་ཀྱི་ཚོགས་ཀྱི་རིགས་མ་ཚང་བ་མེད་པའི་གཤོག་པ་གཉིས་རྒྱས་པར་གྱུར་པའི་སེམས་དཔའ་འཕགས་པ་ཡིན་པའི་ཕྱིར། སེམས་བསྐྱེད་པ་དྲུག་པ་བཤད་ཟིན་ཏོ།། ༈ བདུན་པ་ས་རིང་དུ་སོང་བ་ནི། རིང་དུ་ཞེས་པ་རྐང་པ་གསུམ་སྟེ། ས་བདུན་པ་ལ་གནས་པའི་བྱང་ཆུབ་སེམས་དཔའ་ཆོས་ཅན། སྐད་ཅིག་རེ་རེ་ལ་འགོག་པའི་སྙོམས་འཇུག་ལ་འཇུག་ལྡང་བྱེད་ནུས་ཀྱང། སྐབས་དེར་འགོག་པ་མངོན་དུ་བྱ་བ་མིན་ཏེ། ཐབས་མཁས་ཀྱི་ཕར་ཕྱིན་ཡོངས་སུ་རྫོགས་པའི་མ་དག་ས་པ་ཡིན་པའི་ཕྱིར། སེམས་བསྐྱེད་པ་བདུན་པ་བཤད་ཟིན་ཏོ།། །།༈ བརྒྱད་པ་ས་མི་གཡོ་བ་ལ་གཉིས། ས་བདུན་པ་བ་ས་བརྒྱད་པ་ཐོབ་ཕྱིར་དུ་བརྩོན་པའི་རྒྱུ་མཚན་དང། ས་བརྒྱད་པའི་ཡོན་ཏན་གྱི་ཁྱད་པར་རོ། །དང་པོ་ནི། ཡང་ཡང་ཞེས་པ་རྐང་པ་གསུམ་སྟེ། དེ་ཆོས་ཅན། རྣམ་པ་ཐམས་ཅད་དུ་ཕྱིར་མི་ལྡོག་པའི་ས་བརྙེས་པའི་ས་མི་གཡོ་བ་ལ་འཇུག་པའི་རྒྱུ་མཚན་ཡོད་དེ། ས་བདུན་པ་མན་ཆད་དུ་ཐོབ་པའི་ཚོགས་གཉིས་ཀྱི་དགེ་བ་ལས་ལྷག་པ་ཐོབ་པའི་ཕྱིར་དུ་དེ་ལ་འཇུག་པའི་ཕྱིར། གཉིས་པ་ལ་བཞི། རྟོགས་པའི་ཁྱད་པར་དང། སྤངས་པའི་ཁྱད་པར་དང། ནུས་པའི་ཁྱད་པར་དང། གཟུགས་སྐུ་ཐོབ་པར་བྱེད་པའི་ཐབས་ཀྱི་ཁྱད་པར་རོ། །དང་པོ་ནི། འདི་ཡི་ཞེས་པ་རྐང་པ་གཉིས་ཏེ། ས་བརྒྱད་པ་བ་ཆོས་ཅན། སྔར་ས་དང་པོར་སྨོན་ལམ་ཆེན་པོ་བཅུ་ལ་སོགས་པའི་སྨོན་ལམ་འབུམ་ཕྲག་གྲངས་མེད་པ་བཏབ་པ་དེ་དག་ཆེས་ཡོངས་སུ་དག་པ་ཐོབ་པ་ཡིན་ཏེ། སྨོན་ལམ་གྱི་ཕར་ཕྱིན་ཡོངས་སུ་རྫོགས་པ་ཡིན་པའི་ཕྱིར། དེ་ཆོས་ཅན། ཉོན་མོངས་ཟད་པར་སྤངས་པའི་ཞི་བའི་བདེ་བ་ལས་རྒྱལ་བ་རྣམས་ཀྱིས་སློང་བར་མཛད་པའི་རྒྱུ་མཚན་ཡོད་དེ། དེ་འབའ་ཞིག་ལ་སྙོམས་པར་ཞུགས་ན་ཆད་པའི་མཐར་ལྟུང་ཞིང། སངས་རྒྱས་ཀྱི་གཟུགས་སྐུའི་ཡོན་ཏན་སྒྲུབ་པའི་ཕྱིར་དུ་དེ་ལས་སློང་བར་མཛད་པ་ཡིན་པའི་ཕྱིར། གཉིས་པ་ནི། ཆགས་པ་མེད་པའི་ཞེས་པ་རྐང་པ་གཉིས་ཏེ། དེ་ཆོས་ཅན། ཉོན་མོངས་ས་བོན་དང་བཅས་པ་ཟད་པར་སྤངས་པ་ཡིན་ཏེ། ཆགས་པ་མེད་པའི་བློ་རྣམ་པར་མི་རྟོག་པའི་ཡེ་ཤེས་ལ་དབང་ཐོབ་པའི་ཕྱིར། ཁྱབ་པར་ཐལ། མི་རྟོག་པའི་ཡེ་ཤེས་ཉོན་མོངས་དང་ལྷན་ཅིག་མི་གནས་འགལ་ལ་བརྟེན་པའི་གནོད་བྱ་གནོད་བྱེད་དུ་སོང་བའི་སྒོ་ནས་ལྷན་གཅིག་དུ་མི་གནས་པའི་ཕྱིར། གསུམ་པ་ནི། ཉོན་མོངས་ཟད་ཅིང་ཞེས་པ་རྐང་པ་གཉིས་ཏེ། དེ་ཆོས་ཅན། ཉོན་མོངས་ཟད་པར་སྤངས་ཤིང་ཁམས་གསུམ་གྱི་བླ་མར་གྱུར་ཀྱང་སངས་རྒྱས་ཀྱི་ཆོས་རྫོགས་པ་ཐོབ་ཕྱིར་དུ་སྒྲིམ་པར་བྱ་དགོས་ཏེ། དེ་ལྟར་གྱུར་ཀྱང་སངས་རྒྱས་ཀྱི་འབྱོར་བ་མ་ལུས་པ་ད་དུང་མ་ཐོབ་པས་བརྩོན་དགོས་པའི་ཕྱིར། བཞི་པ་ནི། འཁོར་བ་འགགས་ཀྱང་ཞེས་པ་རྐང་པ་གཉིས་ཏེ། དེ་ཆོས་ཅན། ཉོན་མོངས་རྒྱུ་འབྲས་ཀྱི་འཁོར་བ་སྤངས་ཀྱང་སྲིད་པར་ཚོགས་རྫོགས་པར་བྱེད་པ་མི་འགལ་ཏེ། དབང་བཅུ་ཐོབ་ཅིང་ཡིད་ཀྱི་རང་བཞིན་གྱི་ལུས་ཀྱི་སྒོ་ནས་ཚོགས་རྫོགས་པར་བྱེད་པའི་ཕྱིར། སེམས་བསྐྱེད་པ་བརྒྱད་པ་བཤད་ཟིན་ཏོ།། ༈ དགུ་པ་ལེགས་པའི་བློ་གྲོས་ནི། དགུ་པ་ཞེས་པ་རྐང་པ་གཉིས་ཏེ། ས་དགུ་པ་ལ་གནས་པའི་བྱང་ཆུབ་སེམས་དཔའ་ཆོས་ཅན། ས་བརྒྱད་པའི་སྐབས་ལས་ཆེས་ཡོངས་སུ་དག་པའི་ཡོན་ཏན་ཐོབ་སྟེ། སྟོབས་ཀྱི་ཕར་ཕྱིན་དང། སོ་སོར་ཡང་དག་རིགས་་བཞིའི་ཡོན་ཏན་ཆེས་ཡོངས་སུ་དག་པ་ཐོབ་པའི་ཕྱིར། སེམས་བསྐྱེད་པ་དགུ་པ་བཤད་ཟིན་ཏོ།། ༈ བཅུ་པ་ཆོས་ཀྱི་སྤྲིན་ལ་གཉིས། རྟོགས་པའི་ཁྱད་པར་དང། འཕྲིན་ལས་ཀྱི་ཁྱད་པར་རོ། །དང་པོ་ནི། བཅུ་པའི་ཞེས་པ་རྐང་པ་གཉིས་ཏེ། ས་བཅུ་པ་ལ་གནས་པའི་བྱང་ཆུབ་སེམས་དཔའ་ཆོས་ཅན། ས་དགུ་པ་མན་ཆད་ལས་ཆེས་ལྷག་པའི་ཡོན་ཏན་ཐོབ་སྟེ། སངས་རྒྱས་རྣམས་ལས་འོད་ཟེར་ཆེན་པོའ་དབང་བསྐུར་དམ་པ་ཐོབ་ཅིང། ཡེ་ཤེས་ཀྱི་ཁྱད་ི་པར་ཕར་ཕྱིན་རྫོགས་པར་ཐོབ་པའི་ཕྱིར། གཉིས་པ་ནི། ཆར་སྤྲིན་ཞེས་པ་རྐང་པ་གཉིས་ཏེ། དེ་ཆོས་ཅན། འཕྲིན་ལས་ཆེས་ཡོངས་སུ་དག་པ་ཐོབ་སྟེ། ཆར་སྤྲིན་ལས་ཆར་ལྟར་འགྲོ་བ་རྣམས་ཀྱི་དགེ་བའི་ལོ་ཐོག་འཕེལ་བའི་ཆེད་དུ་རྩོལ་བ་ཞི་བའི་སྒོ་ནས་ལྷུན་གྱིས་གྲུབ་པའི་ཆོས་ཀྱི་ཆར་འབེབས་པའི་ཕྱིར། སེམས་བསྐྱེད་པ་བཅུ་པ་བཤད་ཟིན་ཏོ།། །།༈ གཉིས་པ་ས་དེ་དག་གི་གནས་སྐབས་སུ་ཐོབ་པའི་ཡོན་ཏན་ལ་གསུམ། ས་དང་པོ་དང་གཉིས་པའི་སྐབས་སུ་ཐོབ་པའི་ཡོན་ཏན་གྱི་གྲངས་དང། གསུམ་པ་ནས་བདུན་པའི་བར་གྱི་གནས་སྐབས་སུ་ཐོབ་པའི་ཡོན་ཏན་དང། དག་པ་ས་གསུམ་གྱི་སྐབས་སུ་ཐོབ་པའི་ཡོན་ཏན་ནོ། །དང་པོ་ནི། དེ་ཚེ། ཞེས་པ་ནས། དེ་དག་སྟོང་ནི་ཡང་དག་ཐོབ་པར་འགྱུར་ཏེ་ཞེས་པའི་བར་ཏེ། ས་དང་པོ་ལ་གནས་པའི་བྱང་ཆུབ་སེམས་དཔའ་ཆོས་ཅན། ཡོན་ཏན་བརྒྱ་ཕྲག་བཅུ་གཉིས་ཐོབ་པ་ཡིན་ཏེ། དུས་སྐད་ཅིག་མ་གཅིག་ལ་སངས་རྒྱས་བརྒྱའི་ཞལ་མཐོང་བ་ནས་ལུས་བརྒྱའི་ལུས་རེ་རེ་ལ་འཁོར་བྱང་ཆུབ་སེམས་དཔའ་བརྒྱ་བརྒྱ་དང་ལྡན་པར་ཀུན་ཏུ་སྟོན་པའི་བར་གྱི་ཡོན་ཏན་རྣམས་ཐོབ་པའི་ཕྱིར། ས་གཉིས་པ་ལ་གནས་པའི་བྱང་ཆུབ་སེམས་དཔའ་ཆོས་ཅན། ཡོན་ཏན་སྟོང་ཕྲག་བཅུ་གཉིས་ཐོབ་པ་ཡིན་ཏེ། དུས་སྐད་ཅིག་གཅིག་ལ་སངས་རྒྱས་སྟོང་གི་ཞལ་མཐོང་བ་ནས་རང་གི་ལུས་སྟོང་པོ་རེ་རེ་ལ་ཡང་འཁོར་བྱང་ཆུབ་སེམས་དཔའ་སྟོང་སྟོང་དང་ལྡན་པར་ཀུན་ཏུ་སྟོན་པའི་བར་གྱི་ཡོན་ཏན་རྣམས་ཐོབ་པའི་ཕྱིར། གཉིས་པ་ནི། ས་ལྔ་པོ། ཞེས་པ་ནས། མཐའ་དག་རབ་ཏུ་ཐོབ་པར་འགྱུར། །ཞེས་པའི་བར་ཏེ། རིམ་པ་བཞིན་དུ་ཡོན་ཏན་འབུམ་ཕྲག་དང། བྱེ་བ་ཕྲག་བརྒྱ་དང། བྱེ་བ་ཕྲག་སྟོང་དང། བྱེ་བ་ཕྲག་འབུམ་དང། བྱེ་བ་ཕྲག་ཁྲིག་འབུམ་ཕྲག་སྟོང་འགྱུར་དུ་ཐོབ་པར་སྦྱར་རོ། །གསུམ་པ་ལ་ས་བརྒྱད་པར་ཐོབ་པའི་ཡོན་ཏན་ནི། མི་གཡོའ་སར་གནས་ིཞེས་པ་རྐང་པ་བཞི་སྟེ། ཤེས་བྱ་ཆོས་ཅན། ས་བརྒྱད་པ་ལ་གནས་པའི་བྱང་ཆུབ་སེམས་དཔས་ས་བདུན་པ་མན་ཆད་ཀྱི་ཡོན་ཏན་ལས་ཆེས་ལྷག་པ་ཐོབ་སྟེ། དེས་སྟོང་གསུམ་གྱི་འཇིག་རྟེན་གྱི་ཁམས་འབུམ་གྱི་རྡུལ་ཕྲ་རབ་ཀྱི་གྲངས་དང་མཉམ་པའི་ཡོན་ཏན་ཐོབ་པའི་ཕྱིར། ས་དགུ་པའི་ཡོན་ཏན་ནི། ལེགས་པའི་ཞེས་པ་རྐང་པ་བཞི་སྟེ། དེ་ཆོས་ཅན། ས་བརྒྱད་པ་པས་ཀྱང་ཆེས་ལྷག་པའི་ཡོན་ཏན་ཐོབ་སྟེ། དེས་སྟོང་གསུམ་གྱི་འཇིག་རྟེན་གྱི་ཁམས་གྲངས་མེད་འབུམ་ཕྲག་བཅུའི་རྡུལ་ཕྲ་རབ་དང་མཉམ་པའི་ཡོན་ཏན་ཐོབ་པའི་ཕྱིར། ས་བཅུ་པའི་ཡོན་ཏན་ལ་གཉིས། གྲངས་ཀྱི་ཁྱད་པར་དང། མཐུའི་ཁྱད་པར་རོ། །དང་པོ་ནི། རེ་ཞིག་ཅེས་པ་རྐང་པ་བཞི་སྟེ། དེ་ཆོས་ཅན། ས་བཅུ་པའི་ཡོན་ཏན་རང་ལས་བློ་དམན་རྣམས་ཀྱིས་གྲངས་ཡོངས་སུ་ཚང་བ་ངེས་མི་ནུས་ཏེ། དེའི་ངག་གི་སྤྱོད་ཡུལ་ལས་འདས་པའི་ཕྱིར། ས་བཅུ་པ་བ་དེས་ས་དགུ་པ་མན་ཆད་ཀྱི་ཡོན་ཏན་ལས་ཆེས་ལྷག་པ་ཐོབ་སྟེ། སྟོང་གསུམ་གྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པ་རྣམས་ན་རྡུལ་ཇི་སྙེད་ཡོད་པ་དེ་རྣམས་ཀྱི་གྲངས་དང་མཉམ་པ་ཐོབ་པའི་ཕྱིར། གཉིས་པ་ནི། བ་སྤུའི་ཞེས་པ་རྐང་པ་བཞི་སྟེ། དེ་ཆོས་ཅན། ས་བཅུ་པ་བ་དེས་དེ་མན་ཆད་ལས་ཆེས་ལྷག་པའི་མཐུ་ཁྱད་པར་ཅན་ཐོབ་སྟེ། ཀུན་སློང་གི་རྣམ་རྟོག་མངོན་གྱུར་དུ་མེད་བཞིན་དུ་བ་སྤུའི་ཁུང་བུ་རེ་རེེར་སངས་རྒྱས་ཀྱི་སྐུ་གྲངས་མེད་པ་རེ་རེ་ཞིང་ཡང་འཁོར་བྱང་ཆུབ་སེམས་དཔའ་བགྲང་བ་ལས་འདས་པས་བསྐོར་བ་དང། འགྲོ་བ་ལྔའི་འཁོར་བ་རྣམས་ཀྱང་མ་འདྲེས་པར་སྐད་ཅིག་རེ་རེ་ལ་སྟོན་ནུས་པའི་ཕྱིར།། ༈ གཉིས་པ་འབྲས་བུའི་ས་བཤད་པ་ལ་གསུམ། མངོན་པར་བྱང་ཆུབ་པའི་ཚུལ་དང། མངོན་པར་བྱང་ཆུབ་པའི་ངོ་བོ་དང། ཆོས་ཀྱི་སྐུར་མངོན་པར་བྱང་ཆུབ་པའི་དུས་དང་བཞུགས་པའི་དུས་བསྟན་པའོ། །དང་པོ་ལ་གཉིས། དངོས་དང། རྩོད་སྤོང་ངོ་། །དང་པོ་ལ་གཉིས། གནས་གང་དུ་མངོན་པར་བྱང་ཆུབ་པ་དང། ཇི་ལྟར་མངོན་པར་བྱང་ཆུབ་པའི་ཚུལ་ལོ། །དང་པོ་ནི། གང་ཕྱིར་ཞེས་པ་རྐང་པ་བཞི་སྟེ། ཐུབ་པ་སངས་རྒྱས་བཅོམ་ལྡན་འདས་ཆོས་ཅན། གཞན་དང་མཚུངས་པ་མེད་པའི་སངས་རྒྱས་ཀྱི་ཡོན་ཏན་དེ་དག་ཁྱོད་ཀྱིས་འོག་མིན་གྱི་གནས་སུ་མངོན་དུ་མཛད་པ་ཡིན་ཏེ། ནམ་མཁའ་དྲི་མ་མེད་པ་ལ་གནས་པའི་ཟླ་བའི་འོད་ཟེར་གྱིས་གཟུགས་མཐའ་དག་གསལ་བར་བྱེད་པ་ལྟར། སངས་རྒྱས་ཀྱི་སའི་ཆོས་རྣམས་ཐོབ་པའི་གེགས་དྲི་མ་ཕྲ་མོ་སྦྱོང་བར་བྱེད་པའི་ས་བཅུ་པ་བརྙེས་པའི་ཚེ་སངས་རྒྱས་ཀྱི་ཆོས་མངོན་དུ་བྱ་ནུས་པར་མཁྱེན་ནས་འོག་མིན་གྱི་གནས་དེར་མངོན་དུ་བྱ་བའི་ཕྱིར་དུ་བརྩོན་པར་མཛད་པའི་ཕྱིར། གཉིས་པ་ནི། ཇི་ལྟར་ཞེས་པ་རྐང་པ་བཞི་སྟེ། དེ་ཆོས་ཅན། ཁྱོད་ཀྱིས་དུས་སྐད་ཅིག་ལ་ཐམས་ཅད་མཁྱེན་པའི་ཡེ་ཤེས་ཐུགས་སུ་ཆུད་དེ། སྣོད་ཐ་དད་པའི་ནང་གི་ནམ་མཁའ་ལ་དབྱེ་བ་མེད་པ་ལྟར་ཆོས་ཐམས་ཅད་ཀྱང་རོ་གཅིག་པའི་གནས་ལུགས་རང་བཞིན་གྱིས་སྟོང་པ་ཉིད་དེ་འཁོར་བ་ཇི་སྲིད་པར་སླར་ལྡང་བ་མེད་པའི་ཚུལ་གྱིས་དུས་སྐད་ཅིག་གཅིག་ལ་མངོན་དུ་མཛད་པའི་ཕྱིར། གཉིས་པ་ལ་གཉིས། རྩོད་པ་དང། དེའི་ལན་ནོ། །དང་པོ་ནི། གང་ཚེ་ཞེས་པ་རྐང་པ་བཞི་སྟེ། རང་བཞིན་གྱིས་སྐྱེ་བ་མེད་པ་ཆོས་རྣམས་ཀྱི་དེ་ཁོ་ན་ཉིད་ཡིན་ཞིང་དེ་མངོན་དུ་བྱས་སོ་ཞེས་པ་མི་འཐད་དེ། དེ་ཁོ་ན་ཉིད་ཡིན་ན་དེ་ལ་བློ་འཇུག་པ་མི་འཐད་དེ། དེའི་རྣམ་པ་འཆར་བ་མི་སྲིད་པའི་ཕྱིར། དེ་ལ་བློ་མ་ཞུགས་ན་དེ་ཤེས་པར་འགལ་བས་དེ་ཁོ་ན་ཉིད་མངོན་དུ་བྱས་པ་ཞེས་ཇི་ལྟར་བརྗོད། སེམས་རང་བཞིན་གྱིས་སྐྱེ་བ་མེད་པ་ཡིན་ན་ཡང་མཁྱེན་པ་པོ་མེད་པས་ངས་དེ་ཁོ་ན་ཉིད་ཐུགས་སུ་ཆུད་དོ་ཞེས་གཞན་ལ་སྟོན་པ་ཡང་མི་འཐད་དོ་ཞེ་ན། གཉིས་པ་ལན་ལ་གཉིས། རང་གིས་དེ་ཁོ་ན་ཉིད་རྟོགས་པ་འཐད་པ་དང། གཞན་ལ་དེ་ཉིད་སྟོན་པ་འཐད་པའོ། །དང་པོ་ནི། གང་ཚེ་ཞེས་པ་རྐང་པ་བཞི་སྟེ། དེ་ཆོས་ཅན། ཡུལ་ཡུལ་ཅན་གཉིས་རང་བཞིན་གྱིས་སྐྱེ་བ་དང་བྲལ་ཡང་ཁྱོད་ཀྱིས་དེ་ཁོ་ན་ཉིད་རྟོགས་པ་མི་འཐད་པའི་སྐྱོན་མེད་པར་ཐལ། སྔོ་འཛིན་མངོན་སུམ་ཚད་མས་སྔོན་པོའ་རྣམ་པ་ལེགས་པར་ཤར་ནས་སྔོན་པོ་ིརྟོགས་པ་ལྟར་ཁྱོད་ཀྱི་མཉམ་བཞག་ཡེ་ཤེས་དེས་ཀྱང་རང་བཞིན་གྱིས་སྐྱེ་བ་མེད་པ་དེའི་རྣམ་པ་ལེགས་པར་ཤར་བའི་སྒོ་ནས་དེ་མངོན་སུམ་དུ་རྟོགས་པའི་ཕྱིར། གཉིས་པ་ལ་གཉིས། དངོས་དང། རྣམ་རྟོག་མེད་བཞིན་དུ་གཞན་དོན་ལྷུན་གྲུབ་ཏུ་གྲུབ་པའི་དཔེ་བསྟན་པའོ། །དང་པོ་ནི། དེ་ཡི་ཞེས་པ་རྐང་པ་བཞི་སྟེ། དེ་ཆོས་ཅན། གཞན་ལ་དེ་ཁོ་ན་ཉིད་སྟོན་པ་མི་འཐད་པའི་སྐྱོན་ཡང་མེད་པར་ཐལ། ཁྱོད་གཟུགས་སྐུ་རྣམ་པ་གཉིས་ལ་བཞུགས་ནས་གདུལ་བྱ་དང་འཚམ་པར་དངོས་པོའ་དེ་ཁོ་ན་ཉིད་སྟོན་ཅིང་དེར་མ་ཟད་ཁྱོད་ཀྱི་མཐུས་རྩི་ཤིང་ིནགས་ཚལ་སོགས་ལས་ཀྱང་དེ་ཁོ་ན་ཉིད་ཀྱི་སྒྲ་བྱུང་ནས་འཇིག་རྟེན་པས་དེ་ཁོ་ན་ཉིད་རྟོགས་ནུས་པའི་ཕྱིར། གཉིས་པ་ནི། ཇི་ལྟར་ཞེས་པ་ཤོ་ལོ་ཀ་གཉིས་ཏེ། དེ་ཆོས་ཅན། ཁྱོད་ཀྱིས་འབད་རྩོལ་ཉེ་བར་ཞི་བའི་སྒོ་ནས་གཞན་ལ་དེ་ཁོ་ན་ཉིད་སྟོང་ཅིང། སེམས་ཅན་གྱི་དོན་མཐའ་ཡས་པ་སྒྲུབ་ནུས་ཏེ། རྫ་མཁན་གྱིས་འཁོར་ལོ་ད་ལྟར་བསྐོར་བའི་རྩོལ་བ་མངོན་གྱུར་མེད་བཞིན་དུ་རང་སྟོབས་ཀྱིས་འཁོར་ཞིང་སྣོད་ཐ་དད་པའི་རྒྱུ་བྱེད་པ་ལྟར་རྩོལ་བ་མེད་བཞིན་དུ་ཆོས་ཀྱི་སྐུ་ལ་རྟག་ཏུ་མཉམ་པར་བཞག་པའི་ངང་ནས་སྔོན་གྱི་སྨོན་ལམ་དང་། གདུལ་བྱའི་བསོད་ནམས་ཀྱི་དབང་གིས་གདུལ་བྱ་མཐའ་དག་གི་དོན་མཛད་པའི་ཕྱིར། གཉིས་པ་མངོན་པར་བྱང་ཆུབ་པའི་ངོ་བོ་ལ་གཉིས། རང་དོན་ཆོས་ཀྱི་སྐུ་དང། གཞན་དོན་གཟུགས་ཀྱི་སྐུའོ། །དང་པོ་ནི། ཤེས་བྱའི་ཞེས་པ་རྐང་པ་བཞི་སྟེ། རྫོགས་པའི་སངས་རྒྱས་ཀྱི་མཉམ་བཞག་ཡེ་ཤེས་ཆོས་ཅན། ཆོས་ཀྱི་སྐུ་ཞེས་བྱ་སྟེ། ཤེས་བྱའི་གཉིས་སྣང་གི་བུད་ཤིང་མ་ལུས་པ་བཟློག་པའི་སྒོ་ནས་དེ་བཞིན་ཉིད་ལ་འཁོར་བ་ཇི་སྲིད་པར་སླར་མི་ལྡང་བའི་ཚུལ་གྱིས་མཉམ་པར་བཞག་པའི་ཡེ་ཤེས་ཡིན་པའི་ཕྱིར། ལོངས་སྤྱོད་རྫོགས་པའི་སྐུས་ཁྱོད་མངོན་སུམ་དུ་མཛད་པར་བཞག་ཏུ་རུང་སྟེ། སེམས་སེམས་བྱུང་གི་གཉིས་སྣང་གི་འཇུག་པ་མ་ལུས་པ་ཉེ་བར་ཞི་བའི་ཡེ་ཤེས་མཐར་ཐུག་ཡིན་པའི་ཕྱིར། གཉིས་པ་ལ་བཞི། ལོངས་སྐུ་དང་དེའི་རྒྱུ་མཐུན་ཕུན་སུམ་ཚོགས་པ་བཤད་པ་དང། བཞེད་པ་ལ་མངའ་བསྒྱུར་བ་ཕུན་སུམ་ཚོགས་པ་དང། ཡོན་ཏན་ཕུན་སུམ་ཚོགས་པ་བཤད་པ་དང། སྤྲུལ་པའི་སྐུ་ཁྱད་པར་དུ་བཤད་པའོ། །དང་པོ་ལ་གཉིས། ལོངས་སྤྱོད་རྫོགས་པའི་སྐུ་དང། དེའི་རྒྱུ་མཐུན་ཕུན་སུམ་ཚོགས་པ་བཤད་པའོ། །དང་པོ་ནི། ཞི་སྐུ་ཞེས་པ་རྐང་པ་བཞི་སྟེ། ལོངས་སྤྱོད་རྫོགས་པའི་སྐུ་ཆོས་ཅན། སྤྲོས་པ་མཐའ་དག་དང་བྲལ་ཞིང་རྣམ་པར་རྟོག་པ་མི་མངའ་བ་ཡིན་ཡང་དཔག་བསམ་གྱི་ཤིང་དང། ཡིད་བཞིན་གྱི་ནོར་བུ་ལྟར་སེམས་ཅན་གྱི་མངོན་པར་འདོད་པའི་དོན་སྒྲུབ་པའི་རྒྱུར་འགྱུར་ཏེ། མཐར་ཕྱིན་པའི་བྱང་ཆུབ་སེམས་དཔའ་རྣམས་ལ་དངོས་སུ་སྣང་ཞིང། འཁོར་བ་ཇི་སྲིད་པར་འཇིག་རྟེན་པ་རྣམས་ཀྱི་མངོན་མཐོ་ངེས་ལེགས་ཀྱི་དོན་སྒྲུབ་པའི་ཕྱིར་དུ་རྟག་པར་བཞུགས་པའི་སྐུ་ཡིན་པའི་ཕྱིར། གཉིས་པ་ལ་བཞི། རང་ཉིད་ཀྱི་འཁོར་བ་ཐོག་མ་མེད་པ་ནས་ཀྱི་བྱུང་ཚུལ་མཐའ་དག་སྐུ་གཅིག་ལ་དུས་གཅིག་དུ་སྟོན་ནུས་པ་དང། བྱང་ཆུབ་སེམས་དཔའི་སྐབས་ཀྱི་སྤྱོད་པ་ཀུན་སྟོན་ནུས་པ་དང། རང་ཉིད་སངས་རྒྱས་པའི་གནས་སྐབས་དང་སངས་རྒྱས་གཞན་གྱི་སྤྱོད་པ་ཀུན་བ་སྤུའི་ཁུང་བུར་སྟོན་ནུས་པ་དང། ཉན་རང་ལ་སོགས་པའི་སྤྱོད་པ་ཀུན་སྟོན་ནུས་པའོ།།དང་པོ་ནི། ཐུབ་དབང་ཞེས་པ་རྐང་པ་བཞི་སྟེ། ཐུབ་པ་སངས་རྒྱས་བཅོམ་ལྡན་འདས་ཆོས་ཅན། མཐུ་བསམ་གྱིས་མི་ཁྱབ་པ་མངའ་བ་ཡིན་ཏེ། འཁོར་བ་ཐོག་མ་མེད་པ་ནས་ཀྱི་བྱུང་ཚུལ་མཐའ་དག་མེ་ལོང་ནང་གི་གཟུགས་བརྙན་ལྟར་སྐུ་གཅིག་ལ་དུས་གཅིག་ཏུ་གསལ་བར་སྟོན་ནུས་པའི་ཕྱིར། གཉིས་པ་སྦྱིན་པའི་ཕར་ཕྱིན་ལ་སྤྱོད་པའི་སྐབས་ཀྱི་བྱུང་ཚུལ་སྟོན་ནུས་པ་ནི། སངས་རྒྱས་ཞེས་པ་ཤོ་ལོ་ཀ་གཉིས་ཏེ། དེ་ཆོས་ཅན། སྔོན་སྦྱིན་པའི་ཕར་ཕྱིན་ལ་སྤྱོད་པའི་སྐབས་ཀྱི་བྱུང་ཚུལ་མ་ལུས་པ་ཡང་སྐུ་གཅིག་ལ་སྟོན་ནུས་ཏེ། སྔོན་སངས་རྒྱས་ཀྱི་ཞིང་ཇི་འདྲར་ཐུབ་པའི་དབང་པོ་ཅི་འདྲ་བ་འཁོར་ཉན་ཐོས་དང་བཅས་པ་སོགས་ལ་སྦྱིན་པ་ཅི་ཙམ་ཕུལ་བ་སོགས་སྐུ་གཅིག་ལ་དུས་གཅིག་ཏུ་སྟོན་ནུས་པའི་ཕྱིར། ཕར་ཕྱིན་ལྷག་མ་གཞན་གྱི་ཚུལ་སྟོན་ནུས་པ་ནི། དེ་བཞིན་ཞེས་པ་རྐང་པ་ཕྱེད་དང་གསུམ་སྟེ། སྦྱིན་པའི་བྱུང་མཐའ་སྟོན་ནུས་པ་ཁོ་ནར་ཟད་པ་མ་ཡིན་ཏེ། སྔོན་གྱི་ཕར་ཕྱིན་ལྷག་མ་རྣམས་ལ་སྤྱོད་པའི་བྱུང་ཚུལ་མཐའ་དག་ཀྱང་སྐུ་གཅིག་ལ་སྟོན་ནུས་པའི་ཕྱིར། གསུམ་པ་ནི། ཉིད་སྤྱོད་པ་ཀུན། ཞེས་པ་ནས། གསལ་བར་སྟོན་ཞེས་པའི་བར་ཏེ། དེ་ཆོས་ཅན། རང་ཉིད་ཀྱི་བྱང་ཆུབ་སེམས་དཔའི་སྐབས་ཀྱི་སྤྱོད་པ་སྟོན་པ་ཁོ་ནར་ཟད་པ་ཡང་མ་ཡིན་ཏེ། རང་ཉིད་ཀྱི་སངས་རྒྱས་ཀྱི་སྐབས་ཀྱི་སྤྱོད་པ་དང། སངས་རྒྱས་གཞན་གྱི་དང་པོ་ཐུགས་བསྐྱེད་པ་ནས་སངས་རྒྱས་པའི་བར་གྱི་སྤྱོད་པ་ཀུན་ཀྱང་བ་སྤུའི་ཁུང་བུ་གཅིག་ལ་གསལ་བར་སྟོན་ནུས་པའི་ཕྱིར། བཞི་པ་ནི། དེ་བཞིན་ཞེས་པ་རྐང་པ་བཞི་སྟེ། དེ་ཆོས་ཅན། གང་ཟག་གཞན་གྱི་ངོ་མཚར་བའི་སྤྱོད་པ་རྣམས་ཀྱང་སྟོན་ནུས་ཏེ། དུས་གསུམ་གྱི་བྱང་ཆུབ་སེམས་དཔའ་དང་ཉན་རང་རྣམས་ཀྱི་སྤྱོད་པ་ངོ་མཚར་བ་རྣམས་ཀྱང་བ་སྤུའི་ཁུང་བུར་དུས་གཅིག་ལ་སྟོན་ནུས་པའི་ཕྱིར། གཉིས་པ་བཞེད་པ་ལ་མངའ་སྒྱུར་བ་ཕུན་སུམ་ཚོགས་པ་ལ་གཉིས། དངོས་དང། དུས་སྐད་ཅིག་ལ་སྟོན་པའི་ཡོན་ཏན་གྱི་གྲངས་མཐའ་ཡས་པའོ། །དང་པོ་ནི། དག་པ་ཞེས་པ་རྐང་པ་བཞི་སྟེ། དེ་ཆོས་ཅན། བཞེད་པ་ལ་མངའ་བསྒྱུར་བ་ཕུན་སུམ་ཚོགས་པ་མངའ་སྟེ། རྡུལ་གཅིག་གི་ཡུལ་ལ་ནམ་མཁའི་མཐས་གཏུགས་པའི་འཇིག་རྟེན་གྱི་ཁམས་མ་ལུས་པ་ཚང་བ་དང། འཇིག་རྟེན་གྱི་ཁམས་ཀུན་ལ་རྡུལ་གཅིག་གིས་ཁྱབ་པར་བསྟན་ཀྱང་རྡུལ་རགས་པ་དང། འཇིག་རྟེན་གྱི་ཁམས་ཆུང་ངུར་མི་འགྱུར་བའི་སྤྱོད་པ་ཀུན་བཞེད་པ་ཙམ་གྱིས་སྟོན་ནུས་པའི་ཕྱིར། གཉིས་པ་ནི། རྣམ་རྟོག་ཅེས་པ་རྐང་པ་བཞི་སྟེ། དེ་ཆོས་ཅན། སྐད་ཅིག་ལ་སྟོན་པའི་ཡོན་ཏན་གྱི་གྲངས་ཀྱང་མཐའ་ཡས་ཏེ། འཁོར་བའི་བར་དུ་སྐད་ཅིག་རེ་རེ་ལ་སྟོན་པའི་ཡོན་ཏན་གྱི་གྲངས་འཛམ་བུའི་གླིང་གི་རྡུལ་གྱི་གྲངས་ཀྱིས་ཀྱང་གཞལ་མི་ནུས་པའི་ཕྱིར། གསུམ་པ་ཡོན་ཏན་ཕུན་སུམ་ཚོགས་པ་ལ་གཉིས། ཡོན་ཏན་གྱི་གཙོ་བོ་སྟོབས་བཅུ་དང། ཕལ་བས་ཡོན་ཏན་བརྗོད་པ་ལས་འདས་པར་བསྟན་པའོ། །དང་པོ་ལ་གཉིས། མདོར་བསྟན་པ་དང། རྒྱས་པར་བཤད་པའོ། །དང་པོ་ནི། གནས་དང། ཞེས་པ་ནས། འདི་དག་གོ་ཞེས་པའི་བར་གྱི་ཤོ་ལོ་ཀ་གསུམ་སྟེ། ཤེས་བྱ་ཆོས་ཅན། སངས་རྒྱས་ཀྱི་སྟོབས་རྣམ་པ་བཅུར་ཡོད་དེ། དེ་ལ་གནས་དང་གནས་མ་ཡིན་པ་མཁྱེན་པའི་སྟོབས་ནས་ཟག་པ་ཟད་པ་མཁྱེན་པའི་བར་རྣམས་སུ་ཡོད་པའི་ཕྱིར། གཉིས་པ་ལ་བཅུ་ཡོད་པའི་དང་པོ་གནས་དང་གནས་མ་ཡིན་པ་མཁྱེན་པའི་སྟོབས་ནི། རྒྱུ་གང་ཞིག་ལས་ཞེས་པ་རྐང་པ་བཞི་སྟེ། སངས་རྒྱས་ཀྱི་ཐུགས་རྒྱུད་ཀྱི་སྟོབས་ཆོས་ཅན། གནས་དང་གནས་མ་ཡིན་པ་མཁྱེན་པའི་སྟོབས་མངའ་སྟེ། ལས་མི་དགེ་བ་ལས་རྣམ་སྨིན་ཡིད་དུ་མི་འོང་བ་འབྱིན་པ་གནས་དང། ཡིད་དུ་འོང་བ་འབྱིན་པ་གནས་མ་ཡིན་པ་སོགས་ལ་མཁྱེན་པ་ཆགས་ཐོགས་མེད་པར་འཇུག་པའི་ཡེ་ཤེས་མཐར་ཕྱིན་པ་ཡིན་པའི་ཕྱིར། གཉིས་པ་ལས་དང་རྣམ་སྨིན་མཁྱེན་པའི་སྟོབས་ནི། འདོད་དང་ཞེས་པ་རྐང་པ་བཞི་སྟེ། དེ་ཆོས་ཅན། ལས་དང་རྣམ་སྨིན་མཁྱེན་པའི་སྟོབས་མངའ་སྟེ། ལས་འབྲས་ཀྱི་རྣམ་དབྱེ་ལ་མཁྱེན་པ་ཆགས་ཐོགས་མེད་པར་འཇུག་པའི་ཡེ་ཤེས་མཐར་ཕྱིན་་ཡིན་པའི་ཕྱིར། གསུམ་པ་མོས་པ་སྣ་ཚོགས་མཁྱེན་པའི་སྟོབས་ནི། འདོད་ཆགས་ཞེས་པ་རྐང་པ་བཞི་སྟེ། དེ་ཆོས་ཅན། མོས་པ་སྣ་ཚོགས་མཁྱེན་པའི་སྟོབས་མངའ་སྟེ། སེམས་ཅན་ཆགས་སོགས་དང་དད་སོགས་འཁོར་འདས་ཀྱིས་བསྡུས་པའི་ཆོས་རྣམས་ལ་མོས་པ་སྣ་ཚོགས་པ་ལ་མཁྱེན་པ་ཆགས་ཐོགས་མེད་པར་འཇུག་པའི་ཡེ་ཤེས་མཐར་ཕྱིན་་ཡིན་པའི་ཕྱིར། མཁྱེན་པ་ཞེས་པ་མན་ཆད་རྟགས་ཕྱི་མ་ཀུན་ལ་ཡང་སྦྱར་རོ།།བཞི་པ་ཁམས་སྣ་ཚོགས་མཁྱེན་པའི་སྟོབས་ནི། སངས་རྒྱས་ཞེས་པ་རྐང་པ་བཞི་སྟེ། དེ་ཆོས་ཅན། ཁམས་སྣ་ཚོགས་མཁྱེན་པའི་སྟོབས་མངའ་སྟེ། མིག་ལ་སོགས་པའི་ཁམས་མཐའ་དག་གི་རབ་དབྱེ་ལ་མཁྱེན་པ་ཞེས་སོགས་སྦྱར་རོ། །ལྔ་པ་དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་ནི། ཀུན་ཏུ་ཞེས་སོགས་རྐང་པ་བཞི་སྟེ། དེ་ཆོས་ཅན། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་མངའ་སྟེ། དབང་པོ་ཉི་ཤ་རྩ་གཉིས་ལ་སོགས་པའི་རང་གི་ངོ་བོ་དང་འབྲས་བུ་ལ་མཁྱེན་པ་ཞེས་སོ། །དྲུག་པ་ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་ནི། ལམ་འགའ་ཞེས་པ་རྐང་པ་བཞི་སྟེ། དེ་ཆོས་ཅན། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་མངའ་སྟེ། འགྲོ་བ་རིགས་དྲུག་ཏུ་འགྲོ་བའི་ལམ་དང་བྱང་ཆུབ་གསུམ་དུ་འགྲོ་བའི་ལམ་གྱི་རྣམ་དབྱེ་ལ་ཞེས་སོ།།བདུན་པ་བསམ་གཏན་དང་རྣམ་ཐར་སོགས་མཁྱེན་པའི་སྟོབས་ནི། འཇིག་རྟེན་ཞེས་པ་རྐང་པ་བཞི་སྟེ། དེ་ཆོས་ཅན། བསམ་གཏན་དང་རྣམ་ཐར་སོགས་མཁྱེན་པའི་སྟོབས་མངའ་སྟེ། རྣམ་ཐར་བརྒྱད་དང། མཐར་གནས་ཀྱི་སྙོམས་འཇུག་དགུ་དང་། བསམ་གཏན་བཞི་ལ་སོགས་པའི་ངོ་བོ་དང་འཇུག་ལྡང་སོགས་ལ་ཞེས་སོ། །བརྒྱད་པ་སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་ནི། ཇི་སྲིད་ཅེས་པ་རྐང་པ་བཞི་སྟེ། དེ་ཆོས་ཅན། སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་མངའ་སྟེ། སེམས་ཅན་མཐའ་དག་གི་སྔོན་གྱི་གནས་ཀྱི་རྒྱུ་དང་སྔོན་གྱི་རྣམ་པ་དང་ཁ་དོག་དང། ཡུལ་ཕྱོགས་ཇི་ལྟ་བུར་སྐྱེས་པ་སོགས་ལ་ཞེས་སོ། །དགུ་པ་འཆི་འཕོ་དང་སྐྱེ་བ་མཁྱེན་པའི་སྟོབས་ནི། སེམས་ཅན་ཞེས་པ་རྐང་པ་བཞི་སྟེ། དེ་ཆོས་ཅན། འཆི་འཕོ་དང་སྐྱེ་བ་མཁྱེན་པའི་སྟོབས་མངའ་སྟེ། འཇིག་རྟེན་མ་ལུས་པའི་འཆི་འཕོ་དང་སྐྱེ་བ་ནམ་མཁའི་མཐས་གཏུགས་པའི་རབ་དབྱེ་ལ་ཞེས་སོ།།བཅུ་པ་ཟག་པ་ཟད་པ་མཁྱེན་པའི་སྟོབས་ནི། རྣམ་ཀུན་ཞེས་པ་རྐང་པ་བཞི་སྟེ། དེ་ཆོས་ཅན། ཟག་པ་ཟད་པ་མཁྱེན་པའི་སྟོབས་མངའ་སྟེ། ཉན་རང་ལ་སོགས་པས་ཉོན་མོངས་མ་ལུས་པར་སྤངས་པ་དང། དེ་བཞིན་གཤེགས་པ་རྣམས་ཀྱིས་ཤེས་སྒྲིབ་མ་ལུས་པར་ཟད་པ་སོགས་ལ་མཁྱེན་པ་ཆགས་ཐོགས་མེད་པར་འཇུག་པའི་ཡེ་ཤེས་མཐར་ཕྱིན་་ཡིན་པའི་ཕྱིར། གཉིས་པ་ཕལ་བས་ཡོན་ཏན་བརྗོད་པ་ལས་འདས་པ་ལ་གསུམ། སངས་རྒྱས་ཀྱི་ཡོན་ཏན་མ་ལུས་པ་བྱང་ཆུབ་སེམས་དཔའ་རྣམས་ཀྱིས་ཀྱང་བརྗོད་མི་ནུས་པའི་དཔེ་དང། འོན་ཀྱང་འཕགས་པ་ཀླུ་སྒྲུབ་ཀྱི་ལུང་ལ་བརྟེན་ནས་ཡོན་ཏན་ཅུང་ཟད་བཤད་པ་དང། ཡོན་ཏན་གྱི་རིགས་བསྡུ་བའོ། །དང་པོ་ནི། ནམ་མཁའ་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། བྱང་ཆུབ་སེམས་དཔའ་རྣམས་ཀྱིས་སྲིད་པ་ཇི་སྲིད་པར་སངས་རྒྱས་ཀྱི་ཡོན་ཏན་བརྗོད་མི་ནུས་པ་དེ་སངས་རྒྱས་ཀྱི་ཡོན་ཏན་ཟད་པའི་དབང་གིས་མ་ཡིན་ཏེ། ནམ་མཁའ་ལྡིང་གི་གཤོག་པའི་རླུང་གི་ཤགས་ལ་ནམ་མཁའ་མཐའ་དག་བགྲོད་པའི་ནུས་པ་མེད་པ་ལྟར། བྱང་ཆུབ་སེམས་དཔའ་རྣམས་ཀྱི་བློའ་ིནུས་པ་ཟད་པའི་དབང་གིས་སངས་རྒྱས་ཀྱི་ཡོན་ཏན་རྫོགས་པར་བརྗོད་མི་ནུས་པའི་ཕྱིར། གཉིས་པ་ནི། དེའི་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། དེ་བཞིན་དུ་སློབ་དཔོན་ཟླ་བ་གྲགས་པས་ཀྱང་སངས་རྒྱས་ཀྱི་ཡོན་ཏན་མཐའ་དག་བརྗོད་མི་ནུས་ཀྱང་ཡོན་ཏན་གྱི་ཕྱོགས་ཙམ་ཞིག་འཆད་ནུས་པའི་རྒྱུ་མཚན་ཡོད་དེ། སློབ་དཔོན་ཀླུ་སྒྲུབ་ཀྱིས་བཤད་པ་ལ་བརྟེན་ནས་གསུངས་པ་ཡིན་པའི་ཕྱིར། གསུམ་པ་ནི། ཟབ་མོ་ཞེས་པ་རྐང་པ་བཞི་སྟེ། དེ་ཆོས་ཅན། སངས་རྒྱས་ཀྱི་ཡོན་ཏན་གྱི་རིགས་གཉིས་སུ་འདུ་སྟེ། ཟབ་པ་དང་རྒྱ་ཆེ་བའི་ཚུལ་གཉིས་སུ་འདུས་པའི་ཕྱིར། ཡོན་ཏན་དེ་དག་བསྟན་བཅོས་འདིར་བཤད་པ་ལ་དགོས་པ་ཡོད་དེ། དེ་ལ་བརྟེན་ནས་ཡོན་ཏན་དེ་དག་ཐོབ་པར་འགྱུར་བའི་ཕྱིར། བཞི་པ་སྤྲུལ་པའི་སྐུ་ཁྱད་པར་དུ་བཤད་པ་ལ་གསུམ། སྟོན་པ་ངེས་པར་འབྱུང་བའི་ཚུལ་དང། མཐར་ཐུག་པའི་ཐེག་པ་གཅིག་ཏུ་སྒྲུབ་པ་དང། མཐར་ཐུག་པའི་ཐེག་པ་གསུམ་དུ་བཤད་པ་དགོངས་པ་ཅན་དུ་བསྟན་པའོ། །དང་པོ་ནི། སླར་ཡང་ཞེས་པ་རྐང་པ་བཞི་སྟེ། ཐུབ་པ་སངས་རྒྱས་བཅོམ་ལྡན་འདས་ཆོས་ཅན། སྤྲུལ་པའི་སྐུ་ཕུན་སུམ་ཚོགས་པ་མངའ་བ་ཡིན་ཏེ། ཕན་ལན་དང་གྲགས་པ་སོགས་ལ་མི་བལྟ་བར་ཐུགས་རྗེའི་དབང་གིས་མཛད་པ་བཅུ་གཉིས་ཀྱི་སྒོ་ནས་གདུལ་བྱ་མྱ་ངན་ལས་འདས་པའི་གོ་འཕང་ལ་བཀྲི་བར་མཛད་པའི་སྐུ་ཡིན་པའི་ཕྱིར། གཉིས་པ་ནི། གང་ཕྱིར་ཞེས་པ་རྐང་པ་བཞི་སྟེ། དེ་ཆོས་ཅན། མཐར་ཐུག་པའི་ཐེག་པ་གཅིག་ཁོ་ནར་ངེས་ཏེ། ཆོས་རྣམས་ཀྱི་དེ་ཁོ་ན་ཉིད་རོ་གཅིག་པས་དངོས་པོ་བྱས་པའི་དབྱེ་བ་མེད་པ་བཞིན་དུ་དེ་ཉིད་མངོན་སུམ་དུ་མཇལ་བའི་ཡེ་ཤེས་ལ་རྣམ་པ་མི་འདྲ་བའི་ཁྱད་པར་མེད་ཅིང་དྲི་མ་མཐའ་དག་ཟད་པར་བྱེད་པ་ཡང་སྟོང་ཉིད་མངོན་སུམ་དུ་རྟོགས་པའི་ཡེ་ཤེས་ལས་གཞན་མེད་པའི་ཕྱིར། གསུམ་པ་ནི། གང་ཕྱིར་ཞེས་པ་ཤོ་ལོ་ཀ་གཉིས་ཏེ། དེ་ཆོས་ཅན། ཐོག་མ་ཉིད་དུ་གདུལ་བྱ་མཐའ་དག་ཐེག་པ་ཆེན་པོ་ལ་འཇུག་པར་མི་མཛད་པའི་རྒྱུ་ཡོད་དེ། དེ་ལ་འཇུག་པའི་མཐུན་རྐྱེན་མ་ཚང་ཞིང་འགལ་རྐྱེན་དང་བཅས་པའི་གདུལ་བྱ་མང་པོ་གཟིགས་པའི་ཕྱིར། དེ་ཆོས་ཅན། དེ་ལྟ་ན་ཡང་མཐར་རིགས་ཅན་གསུམ་ཀ་ཐེག་པ་ཆེན་པོ་དང་གནས་སྐབས་རང་རང་གི་རིགས་དང་འཚམ་པའི་ཐེག་པ་ལ་འགོད་པར་མཛད་པའི་རྒྱུ་མཚན་ཡོད་དེ། དེད་དཔོན་ཐབས་ལ་མཁས་པས་ལམ་གྱིས་དུབ་པའི་སྐྱེ་བོའ་ཚོགས་ལ་བར་དུ་གྲོང་ཁྱེར་སྤྲུལ་པ་བཞིན་དུ་ཉན་རང་དུ་རིགས་ངེས་པའི་གང་ཟག་ིརྣམས་ལ་ཐེག་པ་ཆེན་པོའ་ཚུ་རོལ་དུ་རང་རང་གི་རིགས་དང་འཚམ་པའི་མྱང་འདས་ལ་འགོད་པའི་ིམཁྱེན་རབ་དང་ཐུགས་རྗེ་ཡོད་ཅིང། སེམས་ཅན་ཐམས་ཅད་ཁྱེད་རང་གི་གོ་འཕང་ལ་འགོད་པར་དམ་བཅས་པ་དེ་ཉིད་མཐར་ཕྱིན་པར་ཡང་མཛད་པའི་ཕྱིར། གསུམ་པ་ཆོས་ཀྱི་སྐུར་མངོན་པར་བྱང་ཆུབ་པ་དང་བཞུགས་པའི་དུས་བཤད་པ་ལ་གཉིས། མངོན་པར་བྱང་ཆུབ་པའི་དུས་དང། བཞུགས་པའི་དུས་སོ། །དང་པོ་ནི། བདེ་བར་ཞེས་པ་རྐང་པ་བཞི་སྟེ། དེ་ཆོས་ཅན། སྔར་ཆོས་ཀྱི་སྐུ་བརྙེས་པའི་ཐོག་མའི་དུས་མཐའ་ཡས་ཏེ། སངས་རྒྱས་ཀྱི་ཞིང་མཐའ་ཡས་པའི་རྡུལ་ཕྲ་རབ་ཀྱི་གྲངས་དང་མཉམ་པའི་བསྐལ་པ་དེ་སྙེད་ཀྱི་སྔོན་རོལ་ནས་ཆོས་སྐུ་བརྙེས་པའི་ཕྱིར། གསང་བ་འདི་ལོངས་སྐུ་ཁས་མི་ལེན་ཞིང། སྤྲུལ་སྐུ་མྱ་ངན་ལས་འདས་ནས་རིག་པ་རྒྱུན་ཆད་དུ་འདོད་པའི་ཉན་ཐོས་སྡེ་པ་ལ་སོགས་པ་འགའ་ཞིག་གི་ངོར་རེ་ཞིག་བསྙད་པར་བྱ་བ་མ་ཡིན་ཏེ། རེ་ཞིག་དེ་ལྟར་བསྙད་ན་ཡོན་ཏན་མི་འདྲེན་ཞིང་སྐྱོན་དང་བཅས་པའི་ཕྱིར། གཉིས་པ་ལ་གསུམ། འཁོར་བ་ཇི་སྲིད་ཀྱི་བར་དུ་བཞུགས་པ་དང། དེ་ལྟར་བཞུགས་པའི་རྒྱུ་སྙིང་རྗེ་ཆེན་པོ་ངོས་བཟུང་བ་དང། ཐུགས་རྗེ་ཆེན་པོས་ཞི་བ་ཕྱོགས་གཅིག་པར་བཞུགས་པ་འགོག་པས་རྒྱུན་ཆད་པ་མི་སྲིད་པའོ། །དང་པོ་ནི། རྒྱལ་བ་ཞེས་པ་རྐང་པ་བཞི་སྟེ། དེ་ཆོས་ཅན། སེམས་ཅན་མ་ལུས་པ་མྱ་ངན་ལས་འདས་པའི་གོ་འཕང་ལ་བཀོད་པ་དང། ནམ་མཁའི་ཁམས་མེད་པར་གྱུར་པ་དེ་སྲིད་དུ་བཞུགས་པར་མཛད་པའི་རྒྱུ་མཚན་ཡོད་དེ། ཤེར་ཕྱིན་གྱི་ཡུམ་གྱིས་སྙིང་རྗེའི་མ་མ་ལ་གཏད་པའི་དབང་གིས་དུས་དེ་སྲིད་ཀྱི་བར་དུ་བཞུགས་པར་མཛད་པའི་ཕྱིར། གཉིས་པ་ནི། གཏི་མུག་ཅེས་པ་རྐང་པ་བཞི་སྟེ། དེ་ཆོས་ཅན། ཞི་བ་ཕྱོགས་གཅིག་པར་མྱ་ངན་ལས་མི་འདའ་བའི་རྒྱུ་མཚན་ཡོད་དེ། ཁྱོད་སེམས་ཅན་ཐམས་ཅད་ལ་ཐུགས་བརྩེ་བ་དེ་དུག་ཟོས་ནས་ཉེན་པའི་བུ་གཅིག་པ་ལ་མས་བརྩེ་བས་ཀྱང་བསྒྲུན་དུ་མེད་པའི་བརྩེ་བ་ཡིན་པའི་ཕྱིར། གསུམ་པ་ནི། གང་གི་ཕྱིར་ཞེས་པ་རྐང་པ་བཞི་སྟེ། ཆོས་ཅན་དང་བསྒྲུབ་བྱའི་ཆོས་སྔ་མ་ལ་རྟགས་ནི་སྡུག་བསྔལ་གསུམ་གྱིས་གདུངས་པར་འགྱུར་བའི་སེམས་ཅན་ཐུགས་རྗེའི་ཡུལ་དུ་སོང་བ་དེ་ཉིད་གོམས་པ་མཐར་ཐུག་པ་ཡིན་པའི་ཕྱིར། ཞེས་པའོ།།གསུམ་པ་བཤད་པ་མཐར་ཕྱིན་པའི་བྱ་བ་ལ་གཉིས། ཇི་ལྟར་བརྩམས་པའི་ཚུལ་དང། གང་གིས་བསྒྱུར་བའི་ཚུལ་ལོ། །དང་པོ་ལ་ལྔ། གང་ལ་བརྟེན་ནས་ཇི་ལྟར་བཤད་པ་དང། ཀླུ་སྒྲུབ་ཀྱི་དགོངས་པ་འགྲེལ་བྱེད་གཞན་ལས་ཐུན་མོང་མ་ཡིན་པའི་ཁྱད་པར་ཅན་དུ་བསྟན་པ་དང། དགོས་པ་གང་གི་ཕྱིར་དུ་བཤད་པ་དང། ལུགས་འདི་རྟོགས་ནས་ལུགས་གཞན་དོར་བར་བྱ་བ་དང། བརྩམས་པའི་དགེ་བ་བྱང་ཆུབ་ཏུ་བསྔོ་བའོ། །དང་པོ་ནི། ལུགས་འདི་ཞེས་པ་རྐང་པ་བཞི་སྟེ། སློབ་དཔོན་ཟླ་བ་གྲགས་པ་ཆོས་ཅན། ཁྱོད་ཀྱི་བསྟན་བཅོས་འདི་རང་བཟོའ་ཉེས་པ་དང་ལོག་པར་ིརྟོག་པ་སོགས་ཀྱི་སྐྱོན་མཐའ་དག་དང་བྲལ་བ་ཡིན་ཏེ། ངེས་པའི་དོན་གྱི་ལུང་དང་ཀླུ་སྒྲུབ་ཀྱི་མན་ངག་ཕྱིན་ཅི་མ་ལོག་པས་སློབ་དཔོན་དེའི་བསྟན་བཅོས་ཀྱི་དགོངས་པ་ཇི་ལྟ་བ་བཞིན་དུ་བསྡུས་ནས་བརྩམས་པ་ཡིན་པའི་ཕྱིར། གཉིས་པ་ནི། འདི་ལས་ཞེས་པ་རྐང་པ་བཞི་སྟེ། ཤེས་བྱ་ཆོས་ཅན། ཐར་པ་དོན་དུ་གཉེར་བ་རྣམས་ཀྱིས་ལུགས་འདི་ལ་འཇུག་པར་རིགས་ཏེ། དབུ་མའི་བསྟན་བཅོས་ལས་བསྟན་བཅོས་གཞན་དུ་སྟོང་པ་ཉིད་ཀྱི་དོན་ཕྱིན་ཅི་མ་ལོག་པར་བརྗོད་པ་མི་འབྱུང་བ་བཞིན་དུ། འདིར་བཤད་པའི་སྟོང་པ་རྟེན་འབྱུང་གི་དོན་དུ་ལུང་དང་རིགས་པའི་སྒོ་ནས་རྒྱས་པར་གཏན་ལ་ཕབ་པ་འདི་ཡང་ཀླུ་སྒྲུབ་ཀྱི་དགོངས་འགྲེལ་རང་རྒྱུད་པ་མན་ཆད་ལ་མེད་པས་འདི་ཉིད་ཁོ་ན་མཆོག་ཏུ་གྱུར་པའི་ཕྱིར། གསུམ་པ་ནི། ཀླུ་སྒྲུབ་ཅེས་པ་རྐང་པ་བཞི་སྟེ། དེ་ཆོས་ཅན། འདི་བརྩམས་པ་ལ་དགོས་པ་ཁྱད་པར་ཅན་ཡོད་དེ། ལུགས་གཞན་ལ་ཞེན་པ་རྣམས་ཀྱིས་རྒྱང་རིང་དུ་སྤངས་པའི་ཀླུ་སྒྲུབ་ཀྱི་བློ་གྲོས་ཀྱི་མཚོ་ལས་སྐྱེས་པའི་དབུ་མ་རྩ་བའི་ཚིག་ལེའུར་བྱས་པའི་མེ་ཏོག་ཀུ་མུ་ད་ཁ་འབུས་པ་ཟླ་བ་གྲགས་པའི་བློ་གྲོས་ཀྱི་བསིལ་ཟེར་གྱིས་ཕྱེ་ནས། དེའི་ནང་གི་བདེན་གཉིས་ཕྱིན་ཅི་མ་ལོག་པའི་ཆ་་ཡན་ལག་བརྒྱད་དང་ལྡན་པས་གདུལ་བྱའི་ཐར་པའི་རེ་བ་སྐོང་བའི་ཆེད་དུ་བརྩམས་པའི་ཕྱིར། བཞི་པ་ནི། དེ་ཉིད་ཅེས་པ་རྐང་པ་བཞི་སྟེ། དེ་ཆོས་ཅན། གྲུབ་མཐའ་སྨྲ་བ་རྣམས་ཀྱི་རྟོག་གེས་སྦྱར་བའི་དོན་དེ་དག་མཐོང་ནས་གང་ཟག་གི་བདག་སྟོན་པའི་མུ་སྟེགས་བྱེད་ཀྱི་གཞུང་ལྟར་ཀླུ་སྒྲུབ་ཀྱི་བཞེད་གཞུང་ལས་གཞན་ལ་དགའ་བའི་བློ་འདོར་བའི་རྒྱུ་མཚན་ཡོད་དེ། བཤད་ཟིན་པའི་དེ་ཁོ་ན་ཉིད་ཟབ་མོ་འདི་ནི་སྔོན་སྟོང་ཉིད་ཕྱིན་ཅི་མ་ལོག་པ་ལ་བག་ཆགས་བཞག་པ་རྣམས་ཀྱིས་རྟོགས་པ་ཡིན་གྱི། མང་དུ་མཁྱེན་པ་དང་ལྡན་ཡང་དངོས་པོ་རང་གི་མཚན་ཉིད་ཀྱིས་གྲུབ་པ་ལ་ཞེན་པའི་གྲུབ་མཐའ་སྨྲ་བ་རྣམས་ཀྱིས་རེ་ཞིག་མི་རྟོགས་པས་དེ་དག་ལ་ཞེན་པ་དོར་བར་བྱ་བའི་ཕྱིར། ལྔ་པ་ནི། སློབ་དཔོན་ཞེས་པ་རྐང་པ་བཞི་སྟེ། ཀླུ་སྒྲུབ་ཀྱི་ལུགས་བཟང་བདེན་གཉིས་ཕྱིན་ཅི་མ་ལོག་པ་བསྙད་པ་ལས་བྱུང་བའི་དགེ་རྩ་གང་ཡིན་པ་དེ་ཆོས་ཅན། འབྲས་བུ་ཆེན་པོ་ཅན་ཡིན་ཏེ། འཁོར་བ་པ་རྣམས་ཀྱིས་བདེན་གཉིས་ཕྱིན་ཅི་མ་ལོག་པ་རྟོགས་ནས་བདེ་བར་གཤེགས་པའི་སར་བགྲོད་པའི་རྐྱེན་དུ་འགྱུར་བའི་ཕྱིར། གཉིས་པ་གང་གིས་བསྒྱུར་བའི་ཚུལ་ནི། རྒྱ་གར་གྱི་ཞེས་སོགས་སོ།། །།༈ ཆོས་ཀུན་རང་བཞིན་རྡུལ་ཙམ་མེད་པ་དང། །བྱ་བྱེད་རྣམ་གཞག་ལེགས་པར་འཐད་པ་ཡི། །བདེན་གཉིས་ཚད་མའི་ལམ་ལས་ལེགས་འོངས་པའི། །ཤིན་ཏུ་རྟོགས་དཀའི་ཟླ་བའི་གཞུང་བཟང་འདི། །ཐར་པར་བགྲོད་པའི་ལམ་གྱི་ངོ་བོ་དང། །གྲངས་དང་གོ་རིམ་ཇི་ལྟར་ངེས་པ་དང། །སོ་སོའ་དོན་དང་སྔ་ཕྱིའི་འབྲེལ་བ་སོགས། །ངེས་པའི་ཐབས་ཀྱི་དོན་བསྡུ་ལེགས་པར་བཤད། །རྟོག་ིལྡན་དང་པོར་འཇུག་པའི་ཡན་ལག་ཏུ། །གཞུང་ལུགས་འདི་ལ་མོས་པ་ཆེར་བཞག་ཅིང། །མཁྱེན་ལྡན་མང་དུ་ཐོས་པའི་བཤེས་གཉེན་འགས། །བསྐུལ་ཕྱིར་གོ་སླའི་ངག་གིས་སྦྱར་ཏེ་བཤད། །དབུ་མའི་དགོངས་པ་ཤིན་ཏུ་གཏིང་དཔག་དཀའ། །བདག་ནི་བློ་གྲོས་ཉམས་ཆུང་སྦྱངས་པ་དམན། །མ་རྟོགས་ལོག་རྟོག་དྲི་མའི་དབང་གྱུར་ན། །དམ་པ་མཁྱེན་ལྡན་རྣམས་ཀྱིས་བཟོད་པར་མཛོད། །འདིར་འབད་དགེ་བ་གང་ཞིག་བསགས་པ་དེས། །བདག་ཀྱང་དེང་ནས་སྐྱེ་བ་ཐམས་ཅད་དུ། །བདེན་པ་གཉིས་ཀྱི་ལམ་ལས་མི་ཉམས་ཤིང། །འགྲོ་བ་ཀུན་ཀྱང་དེ་དང་མཚུངས་པར་ཤོག །དབུ་མ་ལ་འཇུག་པའི་བསྡུས་པའི་དོན་འདི་ནི་མཁྱེན་རབ་དང་ཐུགས་རྗེ་གཞན་དང་མཚུངས་པ་མེད་པས་མཐའ་ཡས་པའི་འགྲོ་བ་ལ་བདེན་པ་གཉིས་ཀྱི་དེ་ཁོ་ན་ཉིད་ཕྱིན་ཅི་མ་ལོག་པའི་ལམ་དུ་བགྲོད་པའི་དམིགས་བུར་གྱུར་ཞིང། ཁྱད་པར་དུ་ཕྱི་ནང་གི་རྟེན་ཅིང་འབྲེལ་བར་འབྱུང་བའི་ཆོས་རྣམས་སྣང་དུས་ཉིད་ནས་མིག་འཕྲུལ་ལྟ་བུར་ཐུགས་སུ་ཆུད་པའི་བླ་མ་རྗེ་བཙུན་ཆེན་པོ་སྐྱེས་མཆོག་རེད་འདའ་པའི་ཞལ་སྔ་ནས་དང། སྡེ་སྣོད་གསུམ་དང་རྒྱུད་སྡེ་བཞིའི་དགོངས་པའི་དོན་མཐའ་དག་རྟེན་གྱི་གང་ཟག་གཅིག་འཚང་རྒྱ་བའི་ལམ་གྱི་ཡན་ལག་ཏུ་འགྱུར་བ་ལ་མ་རྟོགས་པ་དང་ལོག་པར་རྟོག་པ་དང་ཐེ་ཚོམ་གྱི་དྲི་མ་སྤངས་ནས་ཚད་མའི་ལམ་ལས་ལེགས་པར་དྲངས་པའི་སྒོ་ནས་ལམ་གྱི་ཆ་ཡོངས་སུ་རྫོགས་པ་ལ་རང་ཉིད་སྒྲུབ་པ་ཐུགས་ཉམས་སུ་བཞེས་ཤིང། དེ་ཉིད་བརྩེ་བའི་སྒོ་ནས་ངག་ཚིག་དྲི་མ་མེད་པས་གདུལ་བྱ་རྣམས་ལ་ལེགས་པར་འདོམས་པའི་སྒོ་ནས་རྒྱལ་བ་རྣམས་ཀྱི་དམ་པའི་ཆོས་མ་ལུས་པ་རྒྱལ་བའི་དགོངས་པ་ཇི་ལྟ་བ་བཞིན་དུ་འཛིན་པར་སྨོན་ལམ་ཡོངས་སུ་རྫོགས་པའི་སེམས་དཔའ་ཆེན་པོ། བླ་མ་རྗེ་བཙུན་བློ་བཟང་གྲགས་པའི་དཔལ་གྱི་ཞལ་སྔ་ནས་ཀྱི་བཀའ་དྲིན་ལས། བདེན་པ་གཉིས་ཀྱི་རྣམ་པར་བཞག་པ་ལ་བློ་གྲོས་ཀྱི་སྣང་བ་ཅུང་ཟད་ཐོབ་པ་ཪིགས་པ་སྨྲ་བའི་དགེ་སློང་དར་མ་རིན་ཆེན་གྱིས།་རྒྱལ་བའི་འབྱུང་གནས་ཕྱོགས་ཐམས་ཅད་ལས་རྣམ་པར་རྒྱལ་བའི་སྡེ་འབྲོག་རི་བོ་ཆེ་དགེ་ལྡན་རྣམ་པར་རྒྱལ་བའི་གླིང་དུ་སྦྱར་བའི་ཡི་གེ་པ་ནི་དཀའ་བཞི་པ་ཀུན་དགའ་ལེགས་པའི་དཔལ་ལོ།་། དེ་ཡང་རྒྱལ་ཚབ་ཐམས་ཅད་མཁྱེན་པས་མཛད་པའི་དབུ་མ་ལ་འཇུག་པའི་སྦྱོར་ཊཱིཀ་འདི་ཉིད་བཀྲ་ཤིས་འཁྱིལ་དུ་པར་དུ་བཀོད་འདུག་རུང། ཆད་ལྷག་གིས་སྐྱོན་མང་ཙམ་མཆིས་པར། འདི་གར་༸སྐྱབས་མགོན་དམ་པ་མི་ཉག་རིན་པོ་ཆེའི་ཕྱག་དཔེ་ཁུངས་ཐུབ་ཞིག་ཡོད་པ་མ་ཕྱིས་བྱས་ཏེ་པར་དུ་བསྒྲུབས་པའོ།། །།སརྦ་མངྒལཾ།།
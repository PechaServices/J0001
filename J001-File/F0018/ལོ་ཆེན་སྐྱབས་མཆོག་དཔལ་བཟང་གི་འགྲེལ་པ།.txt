 ༄༅། །དབུ་མ་ལ་འཇུག་པའི་རྒྱ་ཆེར་བཤད་པ་གསུང་རབ་རྒྱ་མཚོའི་དེ་ཁོ་ན་ཉིད་རབ་ཏུ་གསལ་བ་ཞེས་པ་བཞུགས་སོ། ། ༄༅། །ཨོཾ་སྭ་སྟི། དབུ་མ་ལ་འཇུག་པའི་རྒྱ་ཆེར་བཤད་པ་གསུང་རབ་རྒྱ་མཚོའི་དེ་ཁོ་ན་ཉིད་རབ་ཏུ་གསལ་བར་བྱེད་པ་ཞེས་བྱ་བ། ཕྱོགས་བཅུའི་རྒྱལ་བ་སྲས་དང་སློབ་མར་བཅས་པ་ཐམས་ཅད་ལ་གུས་པས་ཕྱག་འཚལ་ལོ། ། དགེ་ལེགས་ཀུན་གྱི་གཞིར་གྱུར་ཐོག་མཐའ་བར་དུ་དགེ་བ་སྙིང་བརྩེའི་གསེར་གྱི་ས་གཞི་ལ་བརྟེན་ཅིང་། །ཟབ་ཡངས་ཡོན་ཏན་རིན་ཆེན་གྱིས་བལྟམས་ཡེ་ཤེས་ཆུས་གང་ས་བཅུའི་རྒྱ་མཚོ་ཚོགས་གཉིས་ཀྱིས་བསྲུབས་པས། །དཔག་ཡས་ཡོན་ཏན་བང་རིམ་དང་ལྡན་ཕྲིན་ལས་དཔལ་གྱི་མངོན་མཐོ་སྐུ་བཞི་རིན་ཆེན་བཞིའི་རང་བཞིན། །ཐུབ་དབང་ལྷུན་པོ་ཉན་ཐོས་རང་རྒྱལ་རྒྱལ་སྲས་རི་གླིང་རྒྱ་མཚོས་རྣམ་པར་བསྐོར་བ་དེ་ལ་འདུད། །རྒྱལ་བ་རྒྱ་མཚོའི་གསུང་དབྱངས་རྒྱ་མཚོ་ཡིས། ། བསྐལ་པ་རྒྱ་མཚོར་གསུངས་ཀྱང་མི་ཟད་པའི། །ཡོན་ཏན་རྒྱ་མཚོ་གཏིང་མཐའ་ཡངས་པ་ཅན། །མཁྱེན་རབ་རྒྱ་མཚོ་འཇམ་པའི་དབྱངས་ལ་འདུད། །སྲིད་དང་ཞི་བའི་མཐའ་ལ་མི་གནས་ཆོས་དབྱིངས་རྒྱ་མཚོར་གནས་བཅས་ཤིང་། །ལྟ་ངན་བུད་ཤིང་བསྲེག་ཅིང་མ་རིག་མུན་སེལ་མཁྱེན་བརྩེའི་ལྟ་ཟེར་ཅན། །གཉིས་མེད་ཡེ་ཤེས་མདའ་ཡིས་སྲིད་པའི་དགྲ་སྡེ་མ་ལུས་འཇོམས་མཛད་ཅིང་། །འགྲོ་ལ་རྒྱལ་བའི་དཔལ་སྟེར་ཀླུ་སྒྲུབ་ཡབ་སྲས་རྟག་ཏུ་རྒྱལ་གྱུར་ཅིག །གང་གིས་ཡང་དག་ལྟ་བའི་འོད་དཀར་ཐུགས་རྗེའི་བསིལ་ཟེར་དང་ལྡན་པས། །ཕས་རྒོལ་རྒྱུ་སྐར་བྱེ་བ་ཟིལ་གནོན་ལྟ་ངན་མུན་པ་ཀུན་མཐར་བྱེད། །ཐུབ་བསྟན་གླིང་རྣམས་མཐའ་དག་གསལ་མཛད་སྐྱེ་དགུའི་ཡིད་ཀྱི་གདུང་བ་སེལ། །ཕན་བདེའི་ཀུ་མུད་རྒྱས་མཛད་དཔལ་ལྡན་ཟླ་བ་གྲགས་པའི་ཞབས་ལ་འདུད། །རྟེན་ཅིང་འབྲེལ་པར་འབྱུང་བ་དམ་པའི་ཆོས། །    སྤྲོས་པ་མཐའ་དག་བྲལ་བ་དབུ་མའི་ལམ། །གསུང་རབ་ཀུན་གྱི་མཐར་ཐུག་དེ་ཁོ་ན།། ལེགས་པར་སྟོན་མཛད་བླ་མའི་ཚོགས་ལ་འདུད། །འདི་ན་མཁས་པའི་ཆུ་ཕྲན་དུ་མ་ཡིས། །རྟག་ཏུ་གསུང་རབ་ཅ་ཅོ་སྒྲོག་མོད་ཀྱི། །ཀླུ་སྒྲུབ་བློ་ཡི་རྒྱ་མཚོར་མ་ཞུགས་པར།། དགོངས་དོན་ཡིད་བཞིན་ནོར་བུ་ག་ལ་རྙེད། །དེ་ལྟས་རྒྱལ་བའི་གསུང་རབ་ཐམས་ཅད་ཀྱི། །དགོངས་དོན་མཐར་ཐུག་ནོར་བུ་ལེན་འདོད་ན། །དཔལ་ལྡན་ཟླ་བའི་དེད་དཔོན་ལ་བརྟེན་ནས། །ཀླུ་སྒྲུབ་གསུང་རབ་རྒྱ་མཚོར་འཇུག་པར་རིགས། །དེ་ཕྱིར་རྒྱལ་བའི་བསྟན་པ་ཡོད་མེད་ལས། །འདས་པ་འཆི་མེད་ཐར་པའི་གྲོང་ཁྱེར་དུ། ། མཐའ་བྲལ་དབུ་མའི་ལམ་ནས་འཇུག་འདོད་རྣམས། །གཞུང་མཆོག་འདི་ལ་ཐོས་བསམ་བསྒོམ་པར་མཛོད། །དེ་ལྟས་ལྟ་ངན་མུན་ནག་ཀུན་འཇོམས་ཤིང་། །གསུང་རབ་རྒྱ་མཚོའི་དེ་ཉིད་གསལ་བྱེད་པའི། །ལེགས་བཤད་འོད་ཟེར་འབུམ་ཕྲག་རབ་འཕྲོ་བ། །གཞུང་མཆོག་ཉིན་བྱེད་དབང་པོ་འདི་དབྱེ་བྱ། ། འདིར་བདག་ཅག་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཀྱིས། སྤྱོད་པ་བརྒྱད་ཁྲི་བཞི་སྟོང་གི་གཉེན་པོར་ཆོས་ཀྱི་སྒོ་བརྒྱད་ཁྲི་བཞི་སྟོང་གསུངས་པ་ཐམས་ཅད་ཀྱི་དགོངས་པའི་དོན་མཐར་ཐུག་པ་ནི། འཕགས་པ་ཀླུ་སྒྲུབ་ཀྱིས་ཇི་ལྟ་བ་བཞིན་ཐུགས་སུ་ཆུད་ནས་ཐུགས་བརྩེ་བ་ཆེན་པོས་འཇིག་རྟེན་དུ་གསལ་བར་མཛད་པ་ཡིན་ལ། འཕགས་པ་ཀླུ་སྒྲུབ་ཀྱི་དགོངས་པ་ཇི་ལྟ་བ་བཞིན་ནི་དཔལ་ལྡན་ཟླ་བ་གྲགས་པས་ལེགས་པར་དགོངས་ཏེ། ཐུགས་རྗེས་འཇིག་རྟེན་དུ་གསལ་བར་མཛད་པ་ཡིན་པས། གང་དག་སངས་རྒྱས་ཐམས་ཅད་ཀྱི་ཐུགས་ཀྱི་གསང་བ་དང་། གསུང་རབ་ཐམས་ཅད་ཀྱི་དེ་ཁོ་ན་ཉིད་ཟབ་མོ་དང་། ཇི་ལྟ་བ་དང་ཇི་སྙེད་པའི་ཤེས་བྱ་ཐམས་ཅད་ཀྱི་གནས་ལུགས་ཇི་ལྟ་བ་བཞིན་རྟོགས་ནས་མཐའ་ཡས་   པའི་སེམས་ཅན་སྲིད་པ་དང་ཞི་བའི་རྒྱ་མཚོ་ལས་བསྒྲལ་ཏེ།མི་གནས་པའི་མྱ་ངན་ལས་འདས་པའི་གླིང་དུ་འཁྲིད་པར་འདོད་པ་རྣམས་ཀྱིས་འཕགས་པ་ཀླུ་སྒྲུབ་ཡབ་སྲས་ཀྱི་གཞུང་ལུགས་རྣམས་ལ་ངེས་པར་ཐོས་པ་དང་བསམ་པ་དང་བསྒོམ་པའི་རིམ་པས་འབད་པར་རིགས་པ་ཡིན་ནོ། །དེའི་ཕྱིར་འདིར་བཤད་པར་བྱ་བའི་ཆོས་ནི། ཟབ་པ་དང་རྒྱ་ཆེ་བའི་ཚུལ་བླ་ན་མེད་པ་གསལ་བར་བྱེད་པ་དབུ་མ་ལ་འཇུག་པའི་བསྟན་བཅོས་སོ། ། འདི་ལ་གསུམ་སྟེ། བསྟན་བཅོས་ཀྱི་འབྲེལ་དགོད་པ་དང༌། བསྟན་བཅོས་དངོས་དང་། བསྟན་བཅོས་ཀྱི་མཛད་བྱང་དང་འགྱུར་བྱང་སྨོས་པའོ། ། དང་པོ་ལ། མཚན་གྱི་དོན་དང་། འདོད་པའི་ལྷ་ལ་ཕྱག་བྱ་བ་དང་། བསྟན་བཅོས་ཀྱི་དགོས་འབྲེལ་བཤད་པ་གསུམ་གྱི་དང་པོ་ལ། མཚན་བསྒྱུར་དང་། བཤད་པ་དང་། ཅི་ལས་བཏགས་པ་དང། བཏགས་པའི་དགོས་པ་པཞིའི་དང་པོ་ནི། རྒྱ་གར་གྱི་སྐད་རིགས་བཞི་ལས། ལེགས་ང ར་སྦྱར་བ་སཾ་སྐྱི་ཏའི་སྐད་དུ། མ་དྷྱ་མ་ཀ་ཞེས་པ་ནི་བོད་ཁ་བ་ཅན་པའི་སྐད་དུ་བསྒྱུར་ན་དབུ་མ་ཞེས་པའོ། །དེ་བཞིན་དུ་ཨ་བ་ཏཱ་ར་ནི་འཇུག་པ་དང་། ཀཱ་རི་ཀ་ནི་ཚིགས་ལེའུར་བྱས་པ་དང་ནཱ་མ་ནི་ཞེས་བྱ་བའོ། ། གཉིས་པ་ནི། དབུ་མ་ལ། དོན་དང༌། རྗོད་བྱེད་ཀྱི་དབུ་མ་གཉིས་ལས། དང་པོ་ནི། གཟུགས་ནས་རྣམ་མཁྱེན་གྱི་བར་གྱི་ཀུན་རྫོབ་རྟེན་ཅིང་འབྲེལ་པར་འབྱུང་བའི་ཆོས་འདི་དག་ཐམས་ཅད་ཐ་སྙད་དུ་རྒྱུ་རྐྱེན་ལ་བརྟེན་ནས་བྱུང་བ་ཙམ་དང༌། རྒྱུན་རྐྱེན་འདུས་པ་ཙམ་དང༌། བརྟེན་ནས་བཏགས་པ་ཙམ་དང་། ལྟོས་ནས་བཞག་པ་ཙམ་དང་། མིང་ཙམ་དང་བརྡའ་ཙམ་དང་ཐ་སྙད་ཙམ་དང་རྣམ་པར་རྟོག་པས་སྒྲོ་བཏགས་པ་ཙམ་དུ་ཟད་ཀྱི། དོན་དམ་པར་ཡོད་མེད་དང་སྐྱེ་འགག་ལ་སོགས་པ་སྤྲོས་པ་ཐམས་ཅད་དང་གདོད་མ་ནས་བྲལ་བས་མཐའ་གང་དུ་ཡང་མ་ལྷུང་ཞིང་དབུས་ཙམ་དུ་ཡང་མི་གནས་པ་དེ་ནི་བདེན་པ་གཉིས་ཀྱི་གནས་ལུགས་ཕྱིན་ཅི་མ་ལོག་པ་ཡིན་པས་གཞིའི་དབུ་མ་ཞེས་བྱ་སྟེ། བརྩོད་ཟློག་ལས། གང་ཞིག་སྟོང་དང་རྟེན་འབྱུང་དང་། །དབུ་མའི་ལམ་དུ་དོན་གཅིག་པར། ། གསུང་མཆོག་མཚུངས་པ་མེད་པ་ཡི། །སངས་རྒྱས་དེ་ལ་ཕྱག་འཚལ་ལོ། །ཞེས་དང་། དཀོན་བརྩེགས་ལས། འོད་བསྲུངས། ཡོད་ཅེས་བྱ་བ་འདི་ནི་མཐའ་གཅིག་གོ། །མེད་ཅེས་བྱ་བ་འདི་ནི་མཐའ་གཉིས་སོ། །དེ་གཉིས་ཀྱི་དབུས་གང་ཡིན་པ་དེ་ནི་དཔྱད་དུ་མེད་ལ། བསྟན་དུ་མེད་པ། རྟེན་མ་ཡིན་པ། སྣང་བ་མེད་པ། རྣམ་པར་རིག་པ་མེད་པ། གནས་མེད་པ་སྟེ། འོད་བསྲུངས་འདི་ནི་དབུ་མའི་ལམ་ཆོས་རྣམས་ལ་སོ་སོར་རྟོག་པ་ཞེས་བྱའོ་ཞེས་སོགས་གསུངས་པ་ལྟ་བུའོ།། ལམ་དབུ་མ་ནི་གོང་དུ་བཤད་པ་ལྟར། གཞི་དབུ་མ་བདེན་པ་གཉིས་ཀྱི་གནས་ལུགས་ཤེས་ནས་ཀུན་རྫོབ་མིང་ཙམ་བརྡ་ཙམ་ཐ་སྙད་ཙམ་གྱིས་བསྡུས་པའི་ཆོས་ཐམས་ཅད་རང་བཞིན་གྱིས་མ་སྐྱེས་པའི་ཕྱིར། ཡོད་མེད་དང་། རྟག་ཆད་དང་། དག་མ་དག་ལ་སོགས་པ་སྤྲོས་པ་ཐམས་ཅད་དང་བྲལ་བར་རྟོགས་ནས་སྒོམ་པའི་ཕྱིར་ཐེག་པ་གསུམ་གྱི་ལམ་ཐམས་ཅད་དང་། གཙོ་བོར་སེམས་ཅན་ཐམས་ཅད་སྡུག་བསྔལ་ལས་བསྒྲལ་འདོད་ཀྱི་སྙིང་རྗེ་ཆེན་པོས་ཀུན་ནས་བསླང་བའི་ཀུན་རྫོབ་དང་། དོན་དམ་པའི་བྱང་ཆུབ་ཀྱི་སེམས་ཀྱིས་བསྡུས་པའི་ས་བཅུ་དང་། ཕ་རོལ་དུ་ཕྱིན་པ་བཅུ་སོགས་མི་རྟོག་ཡེ་ཤེས་ཀྱིས་ཟིན་པའི་སྤྱོད་པ་བརླབས་པོ་ཆེ་རྣམས་ཡིན་ཏེ། ཏིང་ངེ་འཛིན་རྒྱལ་པོ་ལས། ཡོད་དང་མེད་ཅེས་བྱ་བ་གཉིས་ཀ་མཐའ། །གཙང་དང་མི་གཙང་འདི་ཡང་མཐའ་ཡིན་ཏེ། །དེ་ཕྱིར་གཉིས་ཀའི་མཐའ་ནི་རྣམ་སྤངས་ནས། །མཁས་པས་དབུས་ལའང་གནས་པར་ཡོང་མི་བྱེད། ། ཡོད་དང་མེད་ཅེས་བྱ་བ་རྩོད་པ་སྟེ། །གཙང་དང་མི་གཙང་འདི་ཡང་རྩོད་པ་ཡིན།། རྩོད་པར་གྱུར་པས་སྡུག་བསྔལ་ཞི་མི་འགྱུར། །རྩོད་པ་མེད་པར་གྱུར་པས་སྡུག་བསྔལ་འགག །ཅེས་དང་། ཡུམ་ལས། གང་ཞིག་ཡོད་པ་མ་ཡིན་དེ་ནི་མེད་ཅེས་བྱ། །བྱིས་པ་རྣམས་ཀྱིས་དེ་བརྟགས་ཡོད་དང་མེད་པར་བྱེད། །ཡོད་དང་མེད་པ་འདི་གཉིས་མེད་པའི་ཆོས་ཡིན་ཏེ། །བྱང་ཆུབ་སེམས་དཔའ་གང་ཞིག་འདི་ཤེས་ངེས་པར་འབྱུང་། །ཞེས་དང་། ལང་ཀར་གཤེགས་པ་ལས། ཡོད་པའི་ཟླ་གྲངས་མེད་པ་སྟེ། །མེད་པའི་ཟླ་གྲངས་ཡོད་པ་ཡིན། །དེ་ཕྱིར་མེད་པར་ཤེས་མི་བྱ། །ཡོད་པ་ཉིད་དུའང་མི་བརྟག་གོ། །ཅེས་དང་། དངོས་མེད་དངོས་པོ་མེད་མིན་ལ། །ཡོད་དང་མེད་པར་མི་བསྒོམ་པ། །འདི་ནི་དབུ་མའི་ལམ་ཡིན་པར། །ང་དང་སངས་རྒྱས་རྣམས་ཀྱིས་བཤད། །ཅེས་དང༌། རྣམ་པར་མི་རྟོག་པ་ལ་བསྟོད་པ་ལས། ཉན་ཐོས་རྣམས་དང་རང་སངས་རྒྱས། །སངས་རྒྱས་རྣམས་ཀྱིས་ངེས་བརྟེན་པའི། །ཐར་ལམ་ཁྱོད་ཉིད་གཅིག་པུ་སྟེ། །གཞན་ཞེས་བགྱི་བ་མ་མཆིས་ངེས། །ཞེས་དང་། རིན་ཆེན་ཕྲེང་བ་ལས། ཐེག་པ་ཆེན་པོ་གང་ཞིག་ལས། །སྙིང་རྗེ་སྔོན་བཏང་སྤྱོད་ཀུན་དང་། །ཡེ་ཤེས་དྲི་མ་མེད་བཤད་པ། །སེམས་ཡོད་སུ་ཞིག་དེ་ལ་སྨོད། །ཅེས་དང་། དེ་དང་འདི་ཉིད་དུ། བྱང་ཆུབ་ཀྱི་རྒྱུའི་ཆོས་གསུམ་གསུངས་པ་ལྟ་བུའོ། །འབྲས་བུ་དབུ་མ་ནི། ཆོས་ཐམས་ཅད་གདོད་མ་ནས་སྤྲོས་པ་དང་བྲལ་བ་ལ་རྣམ་པར་རྟོག་པའི་བློ་ཡང་སྤྲོས་པ་བག་ཆགས་དང་བཅས་པ་ཐམས་ཅད་རྣམ་པ་ཐམས་ཅད་དུ་བྲལ་བར་གྱུར་ཅིང་། གདུལ་བྱའི་ཁམས་དང་བསམ་པ་དང་དབང་པོ་དང་། །བག་ལ་ཉལ་ཇི་ལྟ་བཞིན་དུ་གང་ལ་གང་འདུལ་གྱི་ཆོས་ཀྱི་འཁོར་ལོ་བསྐོར་བ་ལ་སོགས་པའི་གཞན་དོན་ནམ་མཁའ་དང་མཉམ་པ་འཁོར་བ་ཇི་སྲིད་མ་སྟོང་ཀྱི་བར་དུ་འབད་མེད་ལྷུན་གྲུབ་ཏུ་འབྱུང་བ་སྟེ། རྩ་བ་ལས། སྟོང་ངོ་ཞེས་ཀྱང་མི་བརྗོད་དེ། །ཞེས་སོགས་ཚིགས་བཅད་ལྔའི་བར་དང་། མདོ་ལས། དེས་ན་ཆོས་འགའ་ཞིག་ལ། ། བློ་སྐྱེ་མེད་པ་སངས་རྒྱས་ཡིན། །ཞེས་དང་། རྒྱས་པར། འདི་ཉིད་དུ་འཆད་པར་འགྱུར་བ་ལྟ་བུའོ། །རྗོད་བྱེད་ཀྱི་དབུ་མ་ནི། དེ་བཞིན་གཤེགས་པའི་གསུང་རབ་ཐམས་ཅད་དེ། ཡོད་མེད་དང་རྟག་ཆད་དང་སྒྲོ་སྐུར་ལ་སོགས་པ་སྤྲོས་པའི་མཐའ་ཐམས་ཅད་དང་བྲལ་བའི་དེ་ཁོ་ན་ཉིད་བརྗོད་བྱར་སྟོན་ཅིང་། བདེན་པ་གཉིས་ཇི་ལྟ་བ་བཞིན་དུ་གསུང་ལ། ཇི་སྐད་བཤད་པའི་གཞི་ལམ་འབྲས་བུའི་དབུ་མའི་དོན་ཐམས་ཅད་གཏན་ལ་འབེབས་པའི་ཕྱིར་རོ། །བརྗོད་བྱ་དོན་གྱི་དབུ་མ་དང་། རྗོད་བྱེད་གསུང་རབ་ཀྱི་དབུ་མ་དེ་དག་ཐམས་ཅད་བརྗོད་བྱར་ལྡན་པའི་ཕྱིར། འཕགས་པ་ཀླུ་སྒྲུབ་ཀྱི་གསུང་རབ་རྣམས་ལའང་དབུ་མ་ཞེས་བྱ་སྟེ། དེ་དག་གིས་རྗོད་བྱེད་དེ་བཞིན་གཤེགས་པའི་གསུང་རབ་ཐམས་ཅད་ཀྱི་དོན་ཡོད་མེད་དང་། རྟག་ཆད་དང་། སྒྲོ་སྐུར་སོགས་སྤྲོས་པའི་མཐའ་ཐམས་ཅད་དང་བྲལ་བའི་དབུ་མའི་དོན་དུ་ལུང་དང་རིགས་པས་སྒྲུབ་པའི་ཕྱིར་རོ། །དེའི་ཕྱིར་ཁ་ཅིག་གི། སློབ་དཔོན་གྱི་གསུང་རབ་རྣམས་བཀའ་བར་པ་ཁོ་ནའི་དགོངས་འགྲེལ་ཡིན་པར་སྨྲ་བ་དང་། སློབ་དཔོན་ལེགས་ལྡན་བྱེད་ལ་སོགས་པ་ཤེར་ཕྱིན་སོགས་ཐེག་ཆེན་གྱི་གསུང་རབ་རྣམས་ཁོ་ནའི་དགོངས་འགྲེལ་དུ་སྨྲ་བ་ནི་མི་འཐད་དེ། ད་དག་གིས་ནི་དངོས་བསྟན་གྱི་སྒྲས་ཟིན་གྱི་དོན་མཐུན་པ་ཙམ་ལ་དགོངས་འགྲེལ་དུ་བཟུང་བར་སྣང་གི། དེ་བཞིན་གཤེགས་པའི་གསུང་རབ་རྣམས་ནི་མཐར་ཐུག་དེ་ཁོ་ན་ཉིད་ལ་དགོངས་ནས། འཕྲལ་དུ་གདུལ་བྱའི་བསམ་པ་མཐའ་ཡས་པ་དང་བསྟུན་ཏེ། དྲང་བ་དང་ངེས་པའི་དོན་མཐའ་ཡས་པ་གསུངས་པའི་ཕྱིར། སློབ་དཔོན་གྱི་གསུང་རབ་རྣམས་ཀྱིས་ཐེག་པ་ཆེ་ཆུང་གི་ངེས་དོན་གྱི་གསུང་རབ་ཐམས་ཅད་ཀྱི་ནི་ཚིག་དང་དོན་གཉིས་ཀ་འགྲེལ་ལ། དྲང་བའི་དོན་གྱི་གསུང་རབ་རྣམས་ཀྱི་ནི་དགོངས་པའི་དོན་ཟབ་མོ་གསལ་བར་འགྲེལ་པ་ཡིན་ནོ། །དེའང་། ངེས་དོན་གྱི་གསུང་རབ་རྣམས་ཀྱི་སྒྲས་ཟིན་གྱི་དོན་རིགས་པའི་ཚོགས་དུ་མས་གཏན་ལ་ཕབ་པས། ངེས་དོན་ལ་ཡིད་ཆེས་སྐྱེ་ཞིང་ཡང་དག་པའི་ལམ་ཕྱིན་ཅི་མ་ལོག་པར་ཤེས་པར་འགྱུར་ལ། དྲང་དོན་གྱི་གསུང་རབ་རྣམས་ཀྱི་དགོངས་པའི་དོན་ལེགས་པར་བཀྲལ་བས་དྲང་བའི་དོན་ལ་མ་རྟོགས་པ་དང་། ལོག་པར་རྟོགས་པ་དང་། ཐེ་ཚོམ་ཐམས་ཅད་ཆོད་ནས་གསུང་རབ་ཀྱི་དོན་ལ་ནང་འགལ་དང་རིགས་པས་གནོད་པ་མེད་པར་ཤེས་ཤིང་། སྟོན་པ་ཐམས་ཅད་མཁྱེན་པར་ཡིད་ཆེས་པ་སྐྱེ་བ་ཡིན་ནོ། །དེས་ན་སློབ་དཔོན་གྱི་གསུང་རབ་གཏམ་ཚོགས་དང་། རིགས་ཚོགས་དང་། བསྟོད་ཚོགས་གང་ཡང་རུང་སྟེ། རབ་ཏུ་བྱེད་པ་རེ་རེས་ཀྱང་དྲང་དོན་དང་། ངེས་དོན་གྱི་གསུང་རབ་མཐའ་དག་གི་དགོངས་པ་འགྲེལ་པར་བྱེད་པས། ། དབུ་མའི་བསྟན་བཅོས་ཞེས་བྱའོ། །དབུ་མ་པའི་གང་ཟག་ལ། ལྟ་བ་ཁས་ལེན་པ་དང་། རྟོགས་པ་རྒྱུད་ལ་འཁྲུངས་པ་གཉིས་ཀྱི་དང་པོ་ནི། སློབ་དཔོན་ཀླུ་སྣུཀ་ཀྱི་རྗེས་སུ་འབྲང་བའི་ཆོས་ཐམས་ཅད་ངོ་བོ་ཉིད་མེད་པར་སྨྲ་བའི་ལྟ་བ་ཁས་ལེན་པ་ཐམས་ཅད་ཡིན་ལ། གཉིས་པ་ནི་ཐེག་པ་གསུམ་གྱི་འཕགས་པའི་གང་ཟག་ཐམས་ཅད་ཡིན་ནོ། །ཁ་ཅིག །སོ་སོ་སྐྱེ་བོ་མངོན་ཞེན་ཅན་རྣམས་ཀྱང་དབུ་མ་པ་མཚན་ཉིད་པར་སྨྲ་བ་དང་། གཞན་དག་ཉན་རང་འཕགས་པ་དབུ་མ་པ་མ་ཡིན་པར་སྨྲ་བ་དང་། ལ་ལ་བྱང་སེམས་འཕགས་པའང་དབུ་མ་པ་མ་ཡིན་པར་སྨྲ་བ་ནི་མི་འཐད་དེ། རྟེན་འབྲེལ་མཐའ་དང་བྲལ་བའི་དོན་མངོན་སུམ་དུ་མ་རྟོགས་ན་དབུ་མ་པར་མི་འཐད་ལ། རྟོགས་ན་དབུ་མ་པ་མ་ཡིན་པར་མི་འཐད་པའི་ཕྱིར་རོ། །མདོར་ན། གཞི་དབུ་མ་ནི། ཀུན་རྫོབ་རྟེན་འབྲེལ་མིང་ཙམ། བརྡ་ཙམ། ཐ་སྙད་ཙམ། སྒྲོ་བཏགས་པ་ཙམ་འདི་ཐམས་ཅད་ཀྱི་གནས་ལུགས་ཡོད་མེད་ལ་སོགས་པ་སྤྲོས་པའི་མཐའ་གང་དུ་ཡང་མ་ལྷུང་བ་དང་། དེ་ཇི་ལྟ་བ་བཞིན་དུ་རྟོགས་པའི་མཉམ་རྗེས་ཀྱི་ལམ་སྤྱོད་པ་དང་བཅས་པ་སྤྲོས་པ་ཐམས་ཅད་དང་བྲལ་བའི་དོན་ཟབ་མོ་མངོན་དུ་བྱེད་པ་ནི་ལམ་གྱི་དབུ་མ་ཡིན་ལ། སྤྲོས་པ་ཐམས་ཅད་དང་བྲལ་བའི་དོན་མངོན་དུ་བྱས་པས་འཁོར་བ་དང་། མྱ་ངན་ལས་འདས་པའི་མཐའ་གང་ལའང་མི་གནས་པ་ནི་འབྲས་བུའི་དབུ་མ་ཡིན་ཞིང་། དེ་ལྟ་བུའི་གཞི་ལམ་འབྲས་གསུམ་གྱི་དབུ་མ་བརྗོད་བྱར་སྟོན་པའི་མདོ་དང༌། བསྟན་བཅོས་རྣམས་ནི་རྗོད་བྱེད་ཀྱི་དབུ་མ་ཡིན་ལ། དབུ་མའི་དོན་མངོན་སུམ་གྱིས་རྟོགས་པའི་གང་ཟག་རྣམས་ནི་དབུ་མ་པའི་གང་ཟག་ཡིན་ནོ། །འཇུག་པ་ནི། བརྗོད་བྱ་རྗོད་བྱེད་ཀྱི་དབུ་མ་དེ་དག་ལ་བདེ་བླག་ཏུ་འཇུག་པར་བྱེད་པའི་མན་ངག་གམ་ཐབས་ཁྱད་པར་ཅན་ཏེ། དེ་བཞིན་གཤེགས་པའི་དགོངས་པ་ཀླུ་སྒྲུབ་ཀྱིས་གཏན་ལ་ཕབ་སྟེ། མ་རྟོགས་ལོག་རྟོགས་ཐེ་ཚོམ་བསལ་བ་བཞིན་དུ། འདིས་ཀླུ་སྒྲུབ་ཀྱི་དགོངས་པ་ལེགས་པར་གཏན་ལ་ཕབ་སྟེ། མ་རྟོགས་ལོག་རྟོག་ཐེ་ཚོམ་མཐའ་དག་བཟློག་པས། དངོས་སུ་དབུ་མའི་བསྟན་བཅོས་ལ་འཇུག་པར་བྱེད་ཅིང་། བརྒྱུད་ནས་དེ་བཞིན་གཤེགས་པའི་གསུང་རབ་དང་། མདོ་དང་། བསྟན་བa... བཅོས་དེ་དག་གི་བརྗོད་བྱའི་དོན་མཐའ་དག་མྱུར་དུ་ཁོང་དུ་ཆུད་པར་བྱེད་པའི་མན་ངག་ཁྱད་པར་ཅན་ཡིན་པའི་ཕྱིར་རོ། །ཚིག་ལེའུར་བྱས་པ་ནི། གཞུང་ཚིགས་སུ་བཅད་དེ་ཚིགས་བཅད་དུ་བྱས་པའོ། །ཞེས་བྱ་བ་ནི། མིང་དེ་སྐད་ཅེས་བྱའོ་ཞེས་པའོ། ། གསུམ་པ་ནི། དབུ་མ་ནི་བརྗོད་བྱའི་དོན་དང་། འཇུག་པ་བྱེད་ལས་དང་། ཚིག་ལེའུར་བྱས་པ་རྗོད་བྱེད་ལ་བཏགས་པའོ། ། བཞི་པ་ནི། སྤྱིར། མིང་ཙམ་བཏགས་པས་དོན་རྟོགས་པའི་དགོས་པ་ཡོད་དེ། ལང་ཀར་གཤེགས་པ་ལས། མིང་དུ་གདགས་པ་མ་མཛད་ན། ། འཇིག་རྟེན་ཐམས་ཅད་རྨོངས་པར་འགྱུར། །དེ་བས་རྨོངས་པ་བསལ་བའི་ཕྱིར། ། མགོན་པོས་མིང་དུ་གདགས་པ་མཛད། །ཅེས་སོ། །ཀླད་དུ་སྨོས་པས་བཙལ་སླ་ཞིང་། རྒྱ་སྐད་སྨོས་པས་སཾ་སྐྲ་ཏའི་སྐད་ལ་བག་ཆགས་འཇོག་པ་སོགས་དང་། ལོ་པཎ་གྱི་དྲིན་དྲན་ལ། བོད་སྐད་སྨོས་པས་ཚིག་གཟུང་སླ་ཞིང་། དོན་རྟོགས་སླ་བ་དང་། གཉིས་ཀ་སྨོས་པས་སྐད་གཉིས་རྣམ་གྲངས་སུ་ཤེས་ཤིང་། སྒྲ་བསྒྱུར་གྱི་ཚུལ་ལ་བག་ཆགས་འཇོག་པའི་དགོས་པ་ཡོད་དོ། ། གཉིས་པ་ནི། སྡིག་པ་མི་དགེ་བའི་ཆོས་ལས་རིང་དུ་སོང་བས་འཕགས་པ། མཐའ་དག་བྱམས་པས་ཁྱབ་པས་འཇམ་པའི་ངང༌། །དཔལ་གྱི་འབྱུང་གནས་འཇམ་དཔལ་ཀུན་གྱི་དཔལ། །ཞེས་པ་ལྟར། དམིགས་མེད་ཀྱི་བྱམས་པས་སེམས་ཅན་ཐམས་ཅད་ལ་ཁྱབ་པས་འཇམ་དཔལ་ཕུན་ཚོགས་ཐམས་ཅད་ཀྱི་འབྱུང་གནས་དང་། ལུས་ཅན་ཀུན་གྱི་དཔལ་མགོན་དུ་གྱུར་པས་དཔལ། ཉོན་མོངས་པ་རྣམས་ཀྱིས་མ་དག་པ་བྱིས་པའི་ས་ལས་འདས་ནས་དག་པའི་ས་གཞོན་ནུའི་སའི་ཡོན་ཏན་ཡར་ལྡན་དུ་མངའ་བས་སམ། གཞོན་ནུའི་ཚུལ་གྱིས་སེམས་ཅན་གྱི་དོན་མཛད་པས་གཞོན་ནུར་གྱུར་པ་ལ། གནས་སྐབས་དང་མཐར་ཐུག་གི་དོན་ཐམས་ཅད་འགྲུབ་པ་དང་། བར་ཆད་ཞི་ཞིང་བྱ་བ་མཐར་ཕྱིན་པའི་ཆེད་དུ། སྒོ་གསུམ་གུས་པས་ཕྱག་འཚལ་ལོ། །ཞེས་པ་སྟེ། ལོཙྪ་བའམ། ཡི་གེ་པས་བཀྲ་ཤིས་པའི་ཆེད་དུ་བཀོད་པའོ། ། གསུམ་པ་ནི། འདིའི་བརྗོད་པར་བྱ་བ་ནི། གོང་དུ་བཤད་པ་ལྟར། གཞི་ལམ་འབྲས་གསུམ་གྱི་དབུ་མ་དང་། རྗོད་བྱེད་མདོ་དང་བསྟན་བཅོས་ཀྱི་དབུ་མའི་གསུང་རབ་མཐའ་དག་ཡིན་ཅིང་། དེ་དག་གི་དོན་བསྡུ་ན། ཟབ་པ་དང་རྒྱ་ཆེ་བ་གཉིས་ལས། ཟབ་པ་ནི་ཆོས་ཐམས་ཅད་གང་ཟག་དང་། ཆོས་ཀྱི་བདག་གཉིས་མེད་པ། སྤྲོས་པ་ཐམས་ཅད་དང་བྲལ་བའི་སྟོང་པ་ཉིད་དོ། །རྒྱ་ཆེ་བ་ལ། བསམ་པ་རྒྱ་ཆེ་བ་ནི། སེམས་ཅན་ཐམས་ཅད་སྡུག་བསྔལ་ལས་བསྒྲལ་འདོད་ཀྱི་སྙིང་རྗེ་ཆེན་པོ་བཅོས་བུ་མ་ཡིན་པས་ཀུན་ནས་བསླང་སྟེ། ལུས་ཅན་མཐའ་དག་གི་དོན་དུ་བླ་ན་མེད་པའི་བྱང་ཆུབ་དང་། དེའི་རྒྱུ་ཆོས་ཐམས་ཅད་ཀྱི་གནས་ལུགས་ཇི་ལྟ་བ་བཞིན་དུ་ཁོང་དུ་ཆུད་པ་དང་། ས་དང་ཚོགས་གཉིས་ཀྱིས་བསྡུས་པའི་ཡོན་ཏན་མཐའ་དག་ལ་སློབ་པར་འདོད་པའི་བྱང་ཆུབ་ཀྱི་སེམས་སོ། ། སྦྱོར་བ་རྒྱ་ཆེ་བ་ནི། དེ་ལྟ་བུའི་བསམ་པས་ཀུན་ནས་བསླང་བའི་ཚོགས་གཉིས་ཀྱི་སྤྱོད་པ་རླབས་པོ་ཆེས་མཉམ་བཞག་ཏུ་དོན་དམ་པ་བྱང་ཆུབ་ཀྱི་སེམས་བསྒོམ་ཞིང་། རྗེས་ཐོབ་ཏུ་སེམས་ཅན་ཡོངས་སུ་སྨིན་པ་དང་། སྨོན་ལམ་ཡོངས་སུ་རྫོགས་པ་དང་། སངས་རྒྱས་ཀྱི་ཞིང་ཡོངས་སུ་སྦྱོང་བར་བྱེད་པ་ས་བཅུ་ལ་སོགས་པའོ། ། འབྲས་བུ་རྒྱ་ཆེ་བ་ནི། སངས་རྒྱས་ཀྱི་སྐུ་ཡོན་ཏན་ཕྲིན་ལས་བཅས་པ་རྣམས་སོ། ། དགོས་པ་ལ། རྣམ་དཔྱད་དང་ཡོངས་གཅོད་ཀྱི་དགོས་པ་གཉིས་ཀྱི་དང་པོ་ནི། དེ་བཞིན་གཤེགས་པའི་དགོངས་པ་ཇི་ལྟ་བ་བཞིན་དུ་ཆོས་ཐམས་ཅད་ཀྱི་གནས་ལུགས་འཕགས་པ་ཀླུ་སྒྲུབ་ཀྱིས་གཟིགས་པ་ཡིན་ན། དེ་དག་གི་དགོངས་པ་ནི་ཇི་ལྟ་བུ་ཡིན་སྙམ་དུ་མི་ཤེས་ཤིང་ཐེ་ཚོམ་ཟ་བ་དང་། དངོས་པོར་སྨྲ་བའི་མཁས་པ་རྣམས་དེ་བཞིན་གཤེགས་པའི་དགོངས་པ་ཀླུ་སྒྲུབ་ཀྱི་ལུགས་ལས་གཞན་དུ་འཆད་པ་མཐོང་བ་དང་། རང་རྒྱུད་པའི་སློབ་དཔོན་རྣམས་ཀྱིས། ཀླུ་སྒྲུབ་ཀྱི་དགོངས་པ་ཡང་རྟོག་གེ་པའི་ལམ་ནས་འཆད་ཅིང་། ཐ་སྙད་བདེན་པ་ལ་རིགས་པའི་འཐད་པ་བཅུག་ནས། རང་གཞན་གྱི་ཕྱོགས་དང་བཅས་པར་སྨྲ་བ་མཐོང་བས། དེ་དག་གི་མ་རྟོགས་ལོག་རྟོག་ཐམས་ཅད་བསལ་བའི་ཕྱིར་དུའོ། ། ། གཉིས་པ་ནི། འདིར། ཀླུ་སྒྲུབ་ཀྱི་ཕྱོགས་ཀྱི་གཞུང་བཙུགས་ཤིང་། དེ་ལས་གཞན་དུ་སྨྲ་བ་དང་། དེ་ལའང་མི་མཐུན་པར་སྨྲ་བ་དག་རིགས་པས་སུན་ཕྱུང་བ་ན། ཀླུ་སྒྲུབ་ཀྱི་ལུགས་འདི་ཉིད་མཆོག་ཏུ་རྟོགས་ཏེ། དེའི་གཞུང་དབུ་མ་སོགས་ལ་འཇུག་པར་འགྱུར་ཞིང་། འདིའི་དོན་ཕྱིན་ཅི་མ་ལོག་པ་རྟོགས་པས་དབུ་མའི་བསྟན་བཅོས་ཐམས་ཅད་དང་། དེ་བཞིན་གཤེགས་པའི་གསུང་རབ་མཐའ་དག་གི་ཟབ་པ་དང་རྒྱ་ཆེ་བའི་དོན་ཐམས་ཅད་བདེ་བླག་ཏུ་རྟོགས་པར་འགྱུར་བ་སྟེ། འགྲེལ་པར། དབུ་མའི་བསྟན་བཅོས་ལ་འཇུག་པར་བྱ་བའི་ཕྱིར་དབུ་མ་ལ་འཇུག་པ་རྩོམ་པར་འདོད་པས། ཞེས་གསུངས་པའི་ཕྱིར་རོ། །དགོས་པའི་དགོས་པ་ནི། བསྟན་བཅོས་འདི་ལ་བརྟེན་ནས་འདི་དང་དབུ་མའི་བསྟན་བཅོས་ཐམས་ཅད་དང་། གསུང་རབ་མཐའ་དག་གི་བརྗོད་བྱའི་དོན་ཟབ་པ་དང་རྒྱ་ཆེ་བའི་ཚུལ་ཕྱིན་ཅི་མ་ལོག་པར་ཐོས་བསམ་བསྒོམ་གསུམ་གྱི་ཁོང་དུ་ཆུད་པ་ལས་གནས་སྐབས་ས་རབ་ཏུ་དགའ་བ་སོགས་དང་། མཐར་ཐུག་ཟབ་པ་དང་རྒྱ་ཆེ་བའི་ཡོན་ཏན་ཐམས་ཅད་ཡོངས་སུ་རྫོགས་པ་བྱང་ཆུབ་ཆེན་པོའི་གོ་འཕངས་ཐོབ་པར་འགྱུར་བའོ། །ཟབ་ཅིང་རྒྱ་ཆེའི་ཚུལ་ལ་མཁས་པའི་སྐྱེ་བོས་ནི། །རིམ་གྱིས་རབ་ཏུ་དགའ་བའི་ས་ནི་ཐོབ་འགྱུར་བས། །དེ་ནི་དོན་དུ་གཉེར་བས་ལམ་འདི་མཉན་པར་གྱིས། །ཤེས་དང་། ཟབ་མོ་སྟོང་པ་ཉིད་ཡིན་ཏེ། །ཡོན་ཏན་གཞོན་རྣམས་རྒྱ་ཆེ་བའོ། ། ཟབ་དང་རྒྱ་ཆེའི་ཚུལ་ཤེས་པས། །ཡོན་ཏན་འདི་དག་ཐོབ་པར་འགྱུར། །ཞེས་པ་ལྟར་རོ། །འབྲེལ་པ་ནི། དེ་ལྟ་བུའི་ཉིང་དགོས་དགོས་པ་ལ་རག་ལུས་ལ། དགོས་པ་བསྟན་བཅོས་ལ་རག་ལུས་པ་ཡིན་ནོ། ། གཉིས་པ་ལ། བསྟན་བཅོས་རྩོམ་པ་ལ་འཇུག་པའི་ཡན་ལག །བརྩམ་བྱ་བསྟན་བཅོས་ཀྱི་རང་བཞིན་རྒྱས་པར་བཤད། བརྩམས་པ་ཡོངས་སུ་རྫོགས་པའི་བྱ་བ་གསུམ་གྱི་དང་པོ་ལ། །དགེ་ལེགས་ཐམས་ཅད་ཀྱི་རྩ་བ་སྙིང་རྗེ་ཆེན་པོ་ལ་བསྟོད་པར་འོས་པ་དང་། དམིགས་པའི་སྒོ་ནས་རང་བཞིན་བརྗོད་དེ་དེ་ལ་བསྟོད་པ་གཉིས་ཀྱི་དང་པོ་ལ། འཕགས་པའི་གང་ཟག་ཐམས་ཅད་སྙིང་རྗེ་སོགས་ཆོས་གསུམ་ལས་འཁྲུངས་པར་བསྟན། ཆོས་གསུམ་གྱི་ནང་ནས་ཀྱང་སྙིང་རྗེ་ཆེན་པོ་གཙོ་བོར་བསྟན་པ་གཉིས་ཀྱི་དང་པོ་ནི། དབུ་མའི་བསྟན་བཅོས་ལ་འཇུག་པར་བྱ་བའི་ཕྱིར། དབུ་མ་ལ་འཇུག་པ་རྩོམ་པར་འདོད་པས། ཐོག་མར་ཡུལ་ཁྱད་པར་ཅན་ལ་མཆོད་པར་རིགས་ལ། དེའང་ཉན་རང་རྣམས་ལས་ཡང་དག་པར་རྫོགས་པའི་སངས་རྒྱས་ལ་མཆོད་པར་རིགས་ཤིང་། སངས་རྒྱས་པས་བྱང་ཆུབ་སེམས་དཔའ་ལ་བསྔགས་པར་འོས་ལ། བྱང་ཆུབ་སེམས་དཔའ་ལས་ཀྱང་བཅོམ་ལྡན་འདས་སྙིང་རྗེ་ཆེན་པོ་སངས་རྒྱས་ཉིད་ཀྱི་རྒྱུ་ཕུན་སུམ་ཚོགས་པ་དང་པོ་སེམས་ཅན་འཁོར་བའི་བཙོན་རར་བསྡམས་པ། སྐྱབས་མེད་པ་དཔག་ཏུ་མེད་པ་ཡོངས་སུ་སྐྱོབ་པའི་མཚན་ཉིད་ཅན་ལ་བསྟོད་པར་འོས་པར་བསྟན་པའི་ཕྱིར་ཉན་ཐོས་ཞེས་སོགས་ཚིགས་བཅད་གཉིས་སྨོས་སོ། །ཉན་ཐོས་རང་སངས་རྒྱས་འབྲིང་དུ་གྱུར་པ་རང་སངས་རྒྱས་རྣམས་ནི་ཐུབ་པའི་དབང་པོ་སངས་རྒྱས་བཅོམ་ལྡན་འདས་ལས་སྐྱེས་པ་ཡིན་ནོ། །ཅིའི་ཕྱིར། བཅོམ་ལྡན་འདས་ལ་ཐུབ་པའི་དབང་པོ་ཞེས་བྱ་ཞེ་ན། ཐུབ་པ་ཙམ་ནི་ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའ་རྣམས་ཀྱང་ཡིན་ཏེ། སྒོ་གསུམ་ཡང་དག་པར་བསྡམས་པའམ་དུལ་བའི་ཕྱིར་རོ། །དེ་དག་ལས་ཀྱང་གོང་ན་མེད་པའི་ཆོས་ཀྱི་དབང་ཕྱུག་སྤངས་རྟོགས་ཕྲིན་ལས་ཀྱི་ཡོན་ཏན་ཕུན་སུམ་ཚོགས་པའི་ཕྱིར་དང་། ཉན་ཐོས་ལ་སོགས་པ་ཡང་དེའི་བཀས་མངའ་བསྒྱུར་བའི་ཕྱིར་རོ། །ཇི་ལྟར་ན། ཉན་ཐོས་དང་རང་སངས་རྒྱས་དག་ཐུབ་པའི་དབང་པོ་ལས་བལྟམས་ཞེ་ན། སངས་རྒྱས་འཇིག་རྟེན་དུ་བྱོན་པ་ན། རྟེན་ཅིང་འབྲེལ་པར་འབྱུང་བ་ཕྱིན་ཅི་མ་ལོག་པར་གསུངས་པར་འགྱུར་ལ། གདུལ་བྱ་རྣམས་དེ་ཉན་པ་དང་། སེམས་པ་དང་། བསྒོམ་པས་རིམ་ཀྱིས་ལྷག་པར་མོས་པ་ཇི་ལྟ་བ་བཞིན་དུ་ཉན་ཐོས་ལ་སོགས་པའི་བྱང་ཆུབ་གསུམ་ཡོངས་སུ་རྫོགས་པར་འགྱུར་བའི་ཕྱིར་རོ། །རང་སངས་རྒྱས་རྣམས་ནི་གཞན་གྱིས་བསྟན་པ་ལ་མི་ལྟོས་པར་རང་གིས་བྱང་ཆུབ་མངོན་དུ་བྱེད་པ་མ་ཡིན་ནམ། ཇི་ལྟར་སངས་རྒྱས་ཀྱི་གསུང་ལས་སྐྱེས་ཞེ་ན། ཁ་ཅིག་གིས། རྟེན་ཅིང་འབྲེལ་པར་འབྱུང་བའི་མན་ངག་ཟབ་མོ་ཉན་པ་ཁོ་ན་ལས་དོན་དམ་པ་རྟོགས་པ་ལ་མཁས་སུ་ཟིན་ཡང་། མཐོང་བའི་སྐྱེ་བ་ཁོ་ན་ལ་མྱ་ངན་ལས་འདས་པ་ཐོབ་པར་མི་འགྱུར་མོད་ཀྱང་། མྱོང་བར་ངེས་པའི་ལས་ཀྱི་རྣམ་པར་སྨིན་པ་བཞིན་དུ། ཚེ་རབས་གཞན་དུ་མངོན་པར་འདོད་པའི་འབྲས་བུ་ཡོངས་སུ་སྨིན་པར་འགྱུར་ཞིང༌། དེའང་། སངས་རྒྱས་མ་བྱུང་ན་རང་རྒྱལ་བར་འགྱུར་བའི་ཕྱིར་རོ། །འཕགས་པ་ལྷས། དེ་ཉིད་ཤེས་པས་གལ་ཏེ་འདིར། །མྱ་ངན་འདས་པ་མ་ཐོབ་ཀྱང༌། །སྐྱེ་བ་གཞན་དུ་འབད་མེད་པར། །ངེས་པར་ཐོབ་འགྱུར་ལས་བཞིན་ནོ། །ཞེས་དང་། དབུ་མ་ལས་ཀྱང་། རྫོགས་སངས་རྒྱས་རྣམས་མ་བྱུང་ཞིང་། །ཉན་ཐོས་རྣམས་ཀྱང་ཟད་པ་ན། །རང་སངས་རྒྱས་ཀྱི་ཡེ་ཤེས་ནི། །བརྟེན་པ་མེད་པར་རབ་ཏུ་འབྱུང་། །ཞེས་གསུངས་སོ། །ཅིའི་ཕྱིར་ཉན་ཐོས་ཞེས་བྱ་ཞེ་ན། ཡང་དག་པའི་གདམས་ངག་གི་འབྲས་བུ་ཐོབ་པ་གཞན་ལ་ཐོས་ཤིང་སྒྲོག་པར་བྱེད་པའི་ཕྱིར་ཏེ། འདི་ལྟར་བྱ་བ་བྱས་སོ། །འདི་ལས་སྲིད་པ་གཞན་མི་ཤེས་སོ། །ཞེས་སོགས་འབྱུང་བ་ཡིན་ནོ། །ཡང་ན་ཐོས་སྒྲོགས་ཏེ། འབྲས་བུའི་མཆོག་གམ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་ལམ་དེ་བཞིན་གཤེགས་པ་ལས་ཐོས་ནས། དོན་དུ་གཉེར་བ་རྣམས་ལ་སྒྲོག་པར་བྱེད་པའི་ཕྱིར་རོ། །དམ་ཆོས་པད་མ་དཀར་པོ་ལས། མགོན་པོ་དེ་རིང་བདག་ཅག་ཉན་ཐོས་གྱུར། །བྱང་ཆུབ་དམ་པ་ཡང་དག་བསྒྲགས་པར་བགྱི། །བྱང་ཆུབ་པའི་སྒྲ་ཡང་རབ་ཏུ་བརྗོད། །དེ་བས་བདག་ཅག་ཉན་ཐོས་མི་ཟད་འདྲ། །ཞེས་གསུངས་པ་ལྟར་རོ། །བྱང་ཆུབ་སེམས་དཔའ་རྣམས་ཀྱང་དེ་ལྟར་ཡིན་ཀྱང་ཉན་ཐོས་སུ་ཐལ་བར་མི་འགྱུར་ཏེ། སྒྲོག་པར་བྱེད་པ་ཁོ་ན་ཡིན་གྱི། རྗེས་སུ་མཐུན་པ་ཙམ་ཡང་མི་སྒྲུབ་པ་གང་ཡིན་པ་དེ་དག་ཉན་ཐོས་ཡིན་པའི་ཕྱིར་རོ། །ཅིའི་ཕྱིར་རང་སངས་རྒྱས་ལ་སངས་རྒྱས་འབྲིང་ཞེས་བྱ་ཞེ་ན། སངས་རྒྱས་ཀྱི་སྒྲ་འདི་ནི་དེ་ཁོ་ན་ཉིད་རྟོགས་པའི་དོན་ཅན་ཡིན་པས། ཉན་ཐོས་དང་། རང་སངས་རྒྱས་དང་། རྫོགས་པའི་སངས་རྒྱས་གསུམ་ཅར་ལ་ཡང་འཇུག་སྟེ། སངས་རྒྱས་དང་བཅོམ་ལྡན་འདས་ལ་མུ་བཞི་བཤད་པ་ལྟ་བུའོ། ། དེས་ན་སངས་རྒྱས་ཀྱི་སྒྲས་རང་སངས་རྒྱས་དག་བསྙད་དོ། །དེ་དག་ནི་བསོད་ནམས་དང་ཡེ་ཤེས་གོང་དུ་འཕེལ་བའི་ཁྱད་པར་གྱིས་ཉན་ཐོས་རྣམས་ལས་ཁྱད་པར་དུ་འཕགས་པའི་ཕྱིར་དང་། བསོད་ནམས་དང་ཡེ་ཤེས་ཀྱི་ཚོགས་དང་། ཐུགས་རྗེ་ཆེན་པོ་དང་རྣམ་པ་ཐམས་ཅད་མཁྱེན་པ་ལ་སོགས་པ་མེད་པས་ཡང་དག་པར་རྫོགས་པའི་སངས་རྒྱས་རྣམས་ལས་དམན་པའི་ཕྱིར་འབྲིང་ངོ༌། །དེའི་ཕྱིར། དེ་དག་སྲིད་པ་ཐ་མའི་ཚེ་གཞན་གྱིས་ཉེ་བར་མ་བསྟན་པར་ཡེ་ཤེས་འབྱུང་ཞིང་། ། བདག་ཉིད་གཅིག་པུའི་ཕྱིར་རང་ཉིད་སངས་རྒྱས་པས་ན་རང་སངས་རྒྱས་སོ། །དེ་ལྟར་ན། ཉན་ཐོས་དང་རང་སངས་རྒྱས་དག་དེ་བཞིན་གཤེགས་པས་ཆོས་བསྟན་པ་ལས་ངེས་པར་འབྱུང་བའི་ཕྱིར། ཐུབ་དབང་ལས་སྐྱེས་སོ། །ཡང་ཐུབ་པའི་དབང་པོ་དེ་རྣམས་གང་ལས་བལྟམས་ཞེ་ན། ཡང་དག་པར་རྫོགས་པའི་སངས་རྒྱས་རྣམས་ནི་བྱང་ཆུབ་སེམས་དཔའ་རྣམས་ལས་འཁྲུངས་ཏེ། དེ་དག་གིས་བསྐལ་པ་གྲངས་མེད་དུ་མར་ཚོགས་བསགས་ཤིང་། ལམ་ལ་འབད་པའི་འབྲས་བུ་ཡིན་པའི་ཕྱིར་རོ། །གལ་ཏེ་བྱང་ཆུབ་སེམས་དཔའ་རྣམས་ཀྱང་། དེ་བཞིན་གཤེགས་པས་ཉེ་བར་བསྟན་པ་ལས་སྐྱེས་པར་གྱུར་པས་རྒྱལ་བའི་སྲས་ཞེས་བརྗོད་པ་མ་ཡིན་ནམ། ཇི་ལྟར་སངས་རྒྱས་བཅོམ་ལྡན་འདས་རྣམས་བྱང་ཆུབ་སེམས་དཔའ་ལས་འཁྲུངས་ཤེ་ན། བདེན་མོད་ཀྱི། འོན་ཀྱང་། རྒྱུ་གཉིས་ཀྱིས་བྱང་ཆུབ་སེམས་དཔའ་དག་སངས་རྒྱས་བཅོམ་ལྡན་འདས་རྣམས་ཀྱི་རྒྱུར་འགྱུར་ཏེ། འོན་ཀྱང་། རྒྱུ་གཉིས་ཀྱིས་བྱང་ཆུབ་སེམས་དཔའ་དག་སངས་རྒྱས་བཅོམ་ལྡན་འདས་རྣམས་ཀྱི་རྒྱུར་འགྱུར་ཏེ། གནས་སྐབས་ཀྱི་ཁྱད་པར་དང་ཡང་དག་པར་འཛིན་དུ་འཇུག་པ་ལས་སོ། ། དང་པོ་ནི། དེ་བཞིན་གཤེགས་པའི་གནས་སྐབས་ནི་བྱང་ཆུབ་སེམས་དཔའི་གནས་སྐབས་ཀྱི་རྒྱུ་ཅན་ཡིན་པའི་ཕྱིར་ཏེ། བྱང་ཆུབ་སེམས་དཔས་ལམ་ལ་ལེགས་པར་བསླབས་ནས་སྤངས་རྟོགས་ཕྲིན་ལས་ཀྱི་ཡོན་ཏན་ཡོངས་སུ་རྫོགས་པ་ན་དེ་བཞིན་གཤེགས་པར་འགྱུར་བའི་ཕྱིར་རོ། །འདིས་ནི་རྒྱུའི་རྐྱེན་དང་། གནས་གྱུར་པའི་རྒྱུར་བསྟན་ཏོ། ། གཉིས་པ་ནི། ཇི་ལྟར་འཕགས་པ་འཇམ་དཔལ་བྱང་ཆུབ་སེམས་དཔར་གྱུར་པས། བཅོམ་ལྡན་འདས་ཤཱཀྱ་ཐུབ་པ་དང་། དེ་ལས་གཞན་པའི་དེ་བཞིན་གཤེགས་པ་རྣམས་ཆེས་ཐོག་མ་ཁོ་ནར་བྱང་ཆུབ་ཀྱི་སེམས་ཡང་དག་པར་འཛིན་དུ་བཅུག་པར་འདོན་པ་ཡིན་པས། དུས་གསུམ་གྱི་དེ་བཞིན་གཤེགས་པ་ཐམས་ཅད་བྱང་ཆུབ་སེམས་དཔའི་བདག་རྐྱེན་ལས་བྱང་ཆུབ་དུ་ཐུགས་བསྐྱེད་པ་ཡིན་ནོ། །དེ་ལྟ་ན་འབྲས་བུའི་མཐར་ཐུག་གི་རྒྱུའི་གཙོ་བོ་ཡིན་པ་ལ་ལྟོས་ནས་དེ་བཞིན་གཤེགས་པ་རྣམས་བྱང་ཆུབ་སེམས་དཔའ་ལས་འཁྲུངས་པར་བསྟན་པ་ཡིན་ནོ། །དེའི་ཕྱིར་མདོ་ལས་ཀྱང་། དེ་བཞིན་གཤེགས་པ་ལས་བྱང་ཆུབ་སེམས་དཔའ་བསྔགས་པར་མཛད་དེ། རྒྱུ་ཕུན་སུམ་ཚོགས་པ་ཆེས་བརླིང་བའི་ཕྱིར་རྒྱུ་ལ་མཆོད་པར་བརྗོད་པས་འབྲས་བུ་ལ་མཆོད་པ་དོན་གྱིས་འཕངས་པར་དགོངས་ཏེ། སངས་རྒྱས་བཅོམ་ལྡན་འདས་དེ་དག་གི་སྨན་གྱི་ལྗོན་ཤིང་ཆེན་པོ་འབྲས་བུ་ངེས་པ་དཔག་ཏུ་མེད་པ་སྟེར་བ། མྱུ་གུ་ལ་སོགས་པ་མཐོ་ཞིང་ལོ་མ་འཇམ་པའི་གནས་སྐབས་སུ་གྱུར་པ་བསྒྲིམས་ཏེ་བརྐྱང་བར་བྱ་བ་ལྟར། བྱང་ཆུབ་སེམས་དཔའི་མྱུ་གུ་ཡང་ ས བསྒྲིམས་ཏེ་ཡོངས་སུ་བརྐྱང་བར་བྱ་བ་ཉིད་དུ་བསྟན་པའི་ཕྱིར་དང་། དུས་དེར་ཉེ་བར་གྱུར་ཅིང་ཐེག་པ་གསུམ་ལ་བཀོད་པའི་སེམས་ཅན་གྱི་ཕུང་པོ་ཐེག་པ་ཆེན་པོ་ལ་ངེས་པར་སྦྱར་བར་བྱ་བའི་ཕྱིར་བྱང་ཆུབ་སེམས་དཔའ་རྣམས་ལ་བསྔགས་པ་མཛད་དེ། འཕགས་པ་དཀོན་མཆོག་བརྩེགས་པ་ལས། འོད་སྲུང་འདི་ལྟ་སྟེ་དཔེར་ན། ཟླ་བ་ཚེས་པ་ལ་ཕྱག་འཚལ་བ་ལྟར། ཉ་བ་ལ་མ་ཡིན་ནོ། །འོད་བསྲུང་དེ་བཞིན་དུ། གང་དག་ང་ལ་རབ་ཏུ་དད་པ་དེ་དག་གིས་བྱང་ཆུབ་སེམས་དཔའ་རྣམས་ལ་ཕྱག་བྱའི། དེ་བཞིན་གཤེགས་པ་རྣམས་ལ་ནི་དེ་ལྟ་མ་ཡིན་ནོ། ། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་ལས་ནི་དེ་བཞིན་གཤེགས་པ་རྣམས་བྱུང་ངོ༌། །དེ་བཞིན་གཤེགས་པ་རྣམས་ལས་ནི་ཉན་ཐོས་དང་། རང་སངས་རྒྱས་ཐམས་ཅད་བྱུང་ངོ༌། །དེའི་ཕྱིར་རིགས་པ་དང་། ལུང་དག་གིས་དེ་བཞིན་གཤེགས་པ་རྣམས་བྱང་ཆུབ་སེམས་དཔའ་ལས་འཁྲུངས་པར་བསྒྲུབས་པ་ཡིན་ནོ། ། ཡང་། བྱང་ཆུབ་སེམས་དཔའ་དེ་དག་ཅིའི་རྒྱུ་ཅན་ཡིན་ཞེ་ན། འཆད་པར་འགྱུར་བའི་དམིགས་པ་དང་། རྣམ་པའི་མཚན་ཉིད་ཅན་གྱི་སྙིང་རྗེའི་སེམས་དང་། དངོས་པོ་དང་དངོས་པོ་མེད་པ་ལ་སོགས་པ་མཐའ་གཉིས་པོ་ཐམས་ཅད་དང་བྲལ་བའི་གཉིས་སུ་མེད་པའི་ཤེས་རབ་ཀྱི་བློ་དང་། འཕགས་པ་ཆོས་ཀུན་དུ་འགྲོ་བའི་མདོ་ལས། བྱང་ཆུབ་སེམས་དཔས་བྱང་ཆུབ་ཀྱི་སེམས་ལས། ཆོས་ཐམས་ཅད་ཁོང་དུ་ཆུད་པར་བགྱིའོ། །ཆོས་ཐམས་ཅད་ནི་ཆོས་ཀྱི་དབྱིངས་དང་མཉམ་པའོ། ། གློ་བུར་དུ་བྱུང་བ་མི་གནས་པ་ཆོས་ཐམས་ཅད་ནི་ཤེས་པར་བགྱི་བ་ཙམ་དང་། ཤེས་པ་པོས་སྟོང་པའི་ཕྱིར་ཡོངས་སུ་ཤེས་པར་བགྱི་བ་ཙམ་དུ་བས་པས་ན། ཆོས་ཉིད་འདི་ལྟ་བུ་འདི་སེམས་ཅན་རྣམས་ཀྱི་ཁོང་དུ་ཆུད་པར་བྱའོ་སྙམ་ནས། བྱང་པ ཆུབ་སེམས་དཔའ་ལ་སེམས་གང་སྐྱེ་བ་འདི་ནི་བྱང་ཆུབ་སེམས་དཔའི་བྱང་ཆུབ་ཀྱི་སེམས་ཞེས་བགྱིའོ། །སེམས་ཅན་ཐམས་ཅད་ལ་ཕན་པ་དང་བདེ་བའི་སེམས་དང་། བླ་ན་མེད་པའི་སེམས་དང་། བྱམས་པས་མཉེན་པའི་སེམས་དང་། སྙིང་རྗེས་མི་ཟློག་པའི་སེམས་དང་། དགའ་བས་འགྱོད་པ་མ་མཆིས་པའི་སེམས་དང་། བཏང་སྙོམས་ཀྱིས་དྲི་མ་མ་མཆིས་པའི་སེམས་དང་། སྟོང་པ་ཉིད་ཀྱིས་མི་འགྱུར་བའི་སེམས་དང་། མཚན་མ་མ་མཆིས་པས་སྒྲིབ་པ་མ་མཆིས་པའི་སེམས་དང་། ། སྨོན་པ་མ་མཆིས་པས་མི་གནས་པའི་སེམས་ཞེས་གསུངས་པ་ལྟར། གཞན་དོན་དུ་བྱང་ཆུབ་ཐོབ་པར་འདོད་པའི་སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་རྣམས་ནི་རྒྱལ་བའི་སྲས་པོ་རྣམས་ཀྱི་གཙོ་བོའི་རྒྱུ་ཡིན་ནོ། །ཅིའི་ཕྱིར། གསུམ་པོ་འདི་ཙམ་ཞིག་བྱང་ཆུབ་སེམས་དཔའ་རྣམས་ཀྱི་རྒྱུར་བརྗོད་ཅེ་ན། གང་ཞིག་རྣམ་པ་ཐམས་ཅད་མཁྱེན་པ་ཉིད་ཀྱི་རྒྱུ་མ་ཚང་བ་མེད་པ་དང་། ཕྱིན་ཅི་མ་ལོག་པ་ལ་ནན་ཏན་དུ་བྱེད་པ་དེ་ནི་བྱང་ཆུབ་སེམས་དཔའ་ཡིན་ལ། གསུམ་པོ་འདི་དག་ནི་རྣམ་མཁྱེན་གྱི་རྒྱུ་མ་ཚང་བ་མེད་པ་དང་། ཕྱིན་ཅི་མ་ལོག་པ་ཡིན་པའི་ཕྱིར་ཏེ། རྒྱུད་ལས། གསང་བའི་བདག་པོ་རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་ནི། བྱང་ཆུབ་ཀྱི་སེམས་ཀྱི་རྒྱུ་ལས་བྱུང་བ། སྙིང་རྗེའི་རྩ་བ་ཅན། ཐབས་ཀྱི་མཐར་ཕྱིན་པ་ཡིན་ནོ་ཞེས་དང་། རིན་ཆེན་ཕྲེང་བ་ལས། བདག་ཉིད་དང་ནི་འཇིག་རྟེན་འདིས། །བླ་མེད་བྱང་ཆུབ་ཐོབ་འདོད་ན། །དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང་། །ཕྱོགས་མཐའ་གཏུགས་པའི་སྙིང་རྗེ་དང་། །གཉིས་ལ་མི་རྟེན་ཡེ་ཤེས་ལགས། །ཞེས་གསུངས་སོ། ། གཉིས་པ་ནི། བྱང་ཆུབ་ཀྱི་སེམས་དང་གཉིས་སུ་མེད་པའི་ཡེ་ཤེས་གཉིས་་ ཀྱི་རྩ་བ་ཡང་སྙིང་རྗེ་ཡིན་པའི་ཕྱིར་ན། སྙིང་རྗེ་གཙོ་བོར་བསྟན་པའི་ཕྱིར་ཇི་ལྟར་ཕྱི་རོལ་གྱི་འབྲས་བུ་ལ་སོགས་པ་ཕུན་སུམ་ཚོགས་པ་ལ་ཐོག་མར་ས་བོན་དང་། ། བར་དུ་ཆུ་དང་། མཐའ་མར་སྨིན་པ་རྣམས་རིམ་པ་བཞིན་དུ། མྱུ་གུ་མ་སྐྱེས་པ་སྐྱེད་པ་དང་། སྐྱེས་ཟིན་གོང་ནས་གོང་དུ་འཕེལ་བ་དང༌། ས་བོན་གྱི་ཚོགས་གཅིག་ནས་གཅིག་ཏུ་བརྒྱུད་པ་ཡུན་རིང་དུ་གནས་པར་བྱེད་པའི་ཕྱིར། གཙོ་བོར་གྱུར་པས་ཉེ་བར་མཁོ་བ་བཞིན་དུ། གང་གི་ཕྱིར་སེམས་ཅན་ཐམས་ཅད་ཀྱི་སྡུག་བསྔལ་བསྒྲལ་བར་འདོད་པའི་བརྩེ་བ་སྙིང་རྗེ་ཆེན་པོ་ཉིད་དུས་གསུམ་ཅར་དུ་ཡང་རྒྱལ་བའི་ལོ་ཏོག་ཕུན་སུམ་ཚོགས་པ་འདིའི་ཉེ་བར་མཁོ་བ་ཉིད་དུ་བསྟན་པ་ཡིན་ནོ།། དེ་ཡང་ཐོག་མར་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་དང་ནི་འདྲ་སྟེ། ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་རྣམ་པ་གཉིས་ཀྱི་མྱུ་གུ་མ་སྐྱེས་པ་སྐྱེད་པར་བྱེད་པའི་ཕྱིར་ཏེ། འདི་ལྟར། སྙིང་རྗེ་ཅན་ནི་གཞན་གྱི་སྡུག་བསྔལ་གྱིས་སྡུག་བསྔལ་བ་ཉིད་ཀྱིས་སེམས་ཅན་སྡུག་བསྔལ་བར་གྱུར་པ་མ་ལུས་པ་ཡོངས་སུ་བསྐྱབ་པར་བྱ་བའི་ཕྱིར། གདོན་མི་ཟ་བར་བདག་གིས་འཇིག་རྟེན་འདི་མཐའ་དག་སྡུག་བསྔལ་ལས་བཏོན་ཏེ། སངས་རྒྱས་ཉིད་ལ་ངེས་པར་སྦྱར་བར་བྱའོ་སྙམ་དུ་ངེས་པར་ཀུན་རྫོབ་བྱང་ཆུབ་ཏུ་སེམས་སྐྱེད་པར་བྱེད་དོ། , །དམ་བཅའ་བ་འདི་ཡང་གཉིས་སུ་མེད་པའི་ཡེ་ཤེས་སྤངས་པས་སྒྲུབ་པར་མི་ནུས་པས་དོན་དམ་བྱང་ཆུབ་ཀྱི་སེམས་གཉིས་སུ་མེད་པའི་ཡེ་ཤེས་ལ་ཡང་ངེས་པ་ཁོ་ནར་འཇུག་སྟེ། དེའི་ཕྱིར་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ནི་སྙིང་རྗེ་ཉིད་ཡིན་ནོ། །རིན་ཆེན་ཕྲེང་བ་ལས། ཐེག་པ་ཆེན་པོ་གང་ཞིག་ལ་སོགས་སོ། །བར་དུ་སྐྱེས་ཟིན་གྱི་བྱང་ཆུབ་ཀྱི་སེམས་དང་ཚོགས་གཉིས་ཀྱི་དགེ་བ་གོང་ནས་གོང་དུ་སྤེལ་བར་བྱེད་པ་ལ་ཆུ་ དང་འདྲ་སྟེ། བྱང་ཆུབ་ཀྱི་སེམས་བསྐྱེད་དུ་ཟིན་ཀྱང་། གལ་ཏེ་དུས་ཕྱིས་སྙིང་རྗེའི་ཆུས་ཡང་དང་ཡང་དུ་མ་བཅུས་ན། འབྲས་བུའི་ཚོགས་ཡངས་པ་མ་བསགས་པ་འདི་ངེས་པར་ཉན་ཐོས་དང་རང་སངས་རྒྱས་ཀྱི་ཡོངས་སུ་མྱ་ངན་ལས་འདའ་བས་འདའ་བར་འགྱུར་བའི་ཕྱིར་རོ། །ཐ་མར་ཡུན་རིང་དུ་འཕགས་པའི་འབྲས་བུའི་ཚོགས་གཅིག་ནས་གཅིག་ཏུ་བརྒྱུད་པས་ཉེ་བར་ལོངས་སྤྱོད་པའི་གནས་ལ་སྨིན་པ་ལྟ་བུ་འདོད་དེ། འབྲས་བུ་མཐའ་ཡས་པའི་གནས་སྐབས་ཐོབ་དུ་ཟིན་ཀྱང་། སྙིང་རྗེའི་ཡོངས་སུ་སྨིན་པ་དང་བྲལ་བར་གྱུར་ན། དུས་ཡུན་རིང་པོར་ཉེ་བར་ལོངས་སྤྱོད་པར་མི་འགྱུར་ལ་འཕགས་པའི་འབྲས་བུའི་ཚོགས་ཆེན་པོ་རིམ་པ་གཅིག་ནས་གཅིག་ཏུ་བརྒྱུད་པ་རྣམ་བར་མ་ཆད་པ་ཡུན་རིང་དུ་མངོན་པར་འཕེལ་བར་ཡང་མི་འགྱུར་བ་ལས། སངས་རྒྱས་བཅོམ་ལྡན་འདས་རྣམས་ནི་རང་དོན་སྤྲོས་པ་ཐམས་ཅད་དང་བྲལ་བའི་ཆོས་ཀྱི་སྐུ་བརྙེས་ཀྱང་། སྙིང་རྗེ་ཆེན་པོ་ཡོངས་སུ་སྨིན་པ་ལས་གཞན་དོན་གཟུགས་ཀྱི་སྐུས་འཁོར་བ་ཇི་སྲིད་པར་ཆོས་ཀྱི་འཁོར་ལོ་བསྐོར་ཏེ། འཕགས་པའི་ཚོགས་ཀྱི་འབྲས་བུ་གཅིག་ནས་གཅིག་ཏུ་བརྒྱུད་པ་རྣམ་པར་མ་ཆད་པར་ཡུན་རིང་དུ་མངོན་པར་འཕེལ་བར་འགྱུར་བའི་ཕྱིར་རོ། །མདོ་སྡེ་རྒྱན་ལས། ཇི་ལྟར་མར་མེ་གཅིག་ལས་མར་མེའི་ཚོགས་རབ་མང་། །དཔག་མེད་གྲངས་མེད་འབྱུང་ཡང་དེ་ལ་ཟད་པ་མེད། །དེ་བཞིན་སྨིན་པ་གཅིག་ལས་སྨིན་པའི་ཚོགས་རབ་མང་། །གྲངས་མེད་དཔག་མེད་འབྱུང་ཡང་དེ་ལ་ཟད་པ་མེད། །ཅེས་སོ། ། དེ་ལྟར་སྙིང་རྗེ་ཆེན་པོ་རྒྱལ་བའི་ལོ་ཏོག་གི་ཐོག་མཐའ་བར་གསུམ་དུ་དགེ་བའི་གཙོ་བོར་གྱུར་པ་དེའི་ཕྱིར་བསྟན་བཅོས་རྩོམ་པའི་ཐོག་མར་ཟླ་བ་གྲགས་པ་བདག་གིས་སྙིང་རྗེ་ཆེན་པོ་ཉིད་ལ་བསྟོད་པར་བགྱིའོ། །ཆོས་ཡང་དག་པར་སྡུད་པའི་མདོ་ལས། བཅོམ་ལྡན་འདས་བྱང་ཆུབ་སེམས་དཔའ་ཆོས་གཅིག་རབ་ཏུ་བཟུང་ཞིང་། རབ་ཏུ་རྟོགས་པར་བགྱིས་ནས་སངས་རྒྱས་ཀྱི་ཆོས་ཐམས་ཅད་དེའི་ལག་མཐིལ་དུ་མཆིས་པ་ལགས་སོ། །ཆོས་གཅིག་པོ་གང་ཞེ་ན། འདི་ལྟ་སྟེ། སྙིང་རྗེ་ཆེན་པོའོ། ། ཞེས་དང་། བཅོམ་ལྡན་འདས་དཔེར་བགྱི་ན། འཁོར་ལོས་བསྒྱུར་བའི་རྒྱལ་པོའི་འཁོར་ལོ་རིན་པོ་ཆེ་གང་དུ་མཆི་བ་དེར། དཔུང་གི་ཚོགས་ཐམས་ཅད་མཆིའོ། ། བཅོམ་ལྡན་འདས་དེ་བཞིན་དུ་བྱང་ཆུབ་སེམས་དཔའི་སྙིང་རྗེ་ཆེན་པོ་གང་དུ་མཆི་བ་དེར་སངས་རྒྱས་ཀྱི་ཆོས་ཐམས་ཅད་མཆིའོ། །བཅོམ་ལྡན་འདས། དཔེར་བགྱི་ན། སྲོག་གི་དབང་པོ་མཆིས་ན། དབང་པོ་གཞན་རྣམས་འབྱུང་བར་འགྱུར་རོ། །བཅོམ་ལྡན་འདས་དེ་བཞིན་དུ། སྙིང་རྗེ་ཆེན་པོ་མཆིས་ན་བྱང་ཆུབ་སེམས་དཔའི་ཆོས་གཞན་རྣམས་ཀྱང་འབྱུང་བར་འགྱུར་རོ་ཞེས་དང༌། བྱང་ཆུབ་སེམས་དཔའི་སྡེ་སྣོད་དང་། །བློ་གྲོས་མི་བཟད་པ་བསྟན་པ་དང་། ག་ཡ་གོ་རིའི་མདོ་ལ་སོགས་པ་ནས་རྒྱས་པར་འབྱུང་ངོ༌། ། གཉིས་པ་ལ་སེམས་ཅན་ལ་དམིགས་པ་དང༌། ཆོས་ལ་དམིགས་པ་དང་། དམིགས་པ་མེད་པའི་སྒོ་ནས་སྙིང་རྗེ་ལ་བསྟོད་པ་གསུམ་གྱི་དང་པོ་ནི། ད་དམིགས་པའི་བྱེ་བྲག་ལ་འཇུག་པའི་སྒོ་ནས་ཀྱང་སྙིང་རྗེའི་རང་གི་ངོ་བོའི་ཁྱད་པར་རྣམ་པར་གསལ་བར་བྱས་པའི་སྒོ་ནས་དེ་ཉིད་ལ་ཕྱག་འཚལ་བ་སྟོན་ཏེ། དེ་ལ་དམིགས་པའི་བྱེ་བྲག་གིས་སྙིང་རྗེ་རྣམ་པ་གསུམ་སྟེ། སེམས་ཅན་ལ་དམིགས་པ་དང་། ཆོས་ལ་དམིགས་པ་དང་། དམིགས་པ་མེད་པའི་སྙིང་རྗེའོ། །དེ་གསུམ་གྱི་ཁྱད་པར། ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་བཞེད་པ་དག་གི་ལྟར་ན་བློས་སེམས་ཅན་རྣམས་གང་ཟག་རྫས་སུ་ཡོད་པར་སྒྲོ་བཏགས་ནས་དེ་ལྟ་བུའི་སེམས་ཅན་ལ་དམིགས་པ་དང་། བློས་སེམས་ཅན་རྫས་སུ་མེད་པར་རྟོགས་ནས་ཕུང་པོ་ལ་སོགས་པའི་ཆོས་ཙམ་ལ་སེམས་ཅན་དུ་བཏགས་པ་ལ་དམིགས་པ་དང་། བློས་གང་ཟག་དང་ཆོས་གཉིས་ཀ་རང་བཞིན་མེད་པར་རྟོགས་ནས་རང་བཞིན་མེད་པ་ལ་སེམས་ཅན་ཙམ་དུ་ཉེ་བར་བཏགས་པ་ལ་དམིགས་ནས་སྡུག་བསྔལ་དང་བྲལ་བར་འདོད་པའི་རྣམ་པ་ཅན་ཏེ། དང་པོ་སོ་སོ་སྐྱེ་བོ་དང་། གཉིས་པ་ཉན་རང་དང་། གསུམ་པ་རྒྱལ་སྲས་དང་སངས་རྒྱས་ལ་ཡོད་ཅེས་དང༌། གྲུབ་མཐའི་སྒོ་ནས་གཞག་ན། དང་པོ་མུ་སྟེགས་དང་། གཉིས་པ་དངོས་སྨྲ་བ་དང་། གསུམ་པ་དབུ་མ་པ་ལ་ཡོད་ཅེས་དང་། ཐེག་ཆེན་གྱི་ས་འཚམས་ཀྱི་སྒོ་ནས་བཞག་ན། དང་པོ་ཐེག་ཆེན་གྱི་ཚོགས་སྦྱོར་དང༌། གཉིས་པ་མ་དག་ས་བདུན་དང༌། ། གསུམ་པ་དག་པ་ས་གསུམ་ཡན་ཆད་ན་ཡོད་པར་བཞེད་དོ། །འདིར་ནི་སྙིང་རྗེ་ཐ་མ་གཉིས་ངོ་བོ་གཅིག་ལ་ལྡོག་པའི་སྒོ་ནས་འབྱེད་ཅིང་། འཕགས་པའི་གང་ཟག་ཐམས་ཅད་ལ་ཡོད་པར་འཆད་དོ། །དེ་ལ་སེམས་ཅན་ལ་དམིགས་པའི་སྙིང་རྗེའི་དབང་དུ་བྱས་ནས་འཇིག་རྟེན་འདིར་ནི་བདག་གིར་མངོན་པར་ཞེན་པའི་དང་པོར་ངའོ་ཞེས་འཛིན་པས་ཡོད་པ་མ་ཡིན་པའི་བདག་ལ། བདག་ཡོད་དོ་སྙམ་དུ་ཉེ་བར་བཏགས་ནས་བདེན་པར་མངོན་པར་ཞེན་པར་གྱུར་ཅིང་། དེའི་འོག་ཏུ་བདག་ཏུ་བཟུང་བྱ་མ་ཡིན་པའི་སེམས་ཅན་དང་། སེམས་ཅན་མ་ཡིན་པ་རྣམས་ལ་བདག་གི་འདིའོ་ཞེས་ངར་འཛིན་པའི་ཡུལ་ལས་གཞན་པའི་དངོས་པོའི་རྣམ་པ་མ་ལུས་པ་ལ་ཆགས་པ་བསྐྱེད་པ་ཡིན་ནོ། །དེ་ལྟར་བདག་དང་བདག་གིར་མངོན་པར་ཞེན་པའི་འཇིག་རྟེན་འདི་ནི་ཟོ་ཆུན་གྱི་རྒྱུད་འཕྱན་པ་ལྟར་ལས་དང་ཉོན་མོངས་པའི་དབང་གིས་རང་དབང་མེད་པར་མནར་མེད་པ་ནས་སྲིད་པའི་རྩེ་མོའི་བར་གྱི་འཁོར་བའི་ཁྲོན་པ་ཆེན་པོར་ཐོག་མ་མེད་པ་ནས་འཕྱན་པ་ཞིག་གོ། ། དེའང་ཟོ་ཆུན་གྱི་རྒྱུད་ལ་ཐག་པས་བཅིངས་པ་དང་། འཁྲུལ་འཁོར་མཁན་གྱི་གཞན་དབང་དུ་གྱུར་པ་དང་། འཁྲོན་པར་འཁོར་བར་བྱེད་པ་དང་། འོག་ཏུ་རང་གི་ངང་གིས་འགྲོ་ཞིང་། སྟེང་དུ་འབད་པས་དྲང་བར་བྱ་བ་དང༌། ཐོག་མཐའ་བར་གསུམ་གྱི་རིམ་པ་ངེས་པར་མི་ཟིན་པ་དང་། ཉི་མ་རེ་རེ་ཞིང་འཆག་པར་འགྱུར་བའི་ཆོས་དྲུག་དམིགས་པ་ལྟར། འགྲོ་བ་འདི་རྣམས་ཀྱང་ལས་དང་ཉོན་མོངས་པའི་ཐག་པས་ཆེས་དམ་དུ་བསྡམས་པ། འཁྲུལ་འཁོར་བསྐོར་མཁན་རྣམ་པར་ཤེས་པའི་བསྐྱོད་པ་ལ་རག་ལས་ཏེ་འཇུག་པ། འཁོར་བའི་ཁྲོན་པ་ཆེན་པོ་སྲིད་པའི་རྩེ་མོ་ནས་མནར་མེད་པ་ལ་ཐུག་པ་ཟབ་པར་བར་མེད་པར་འཕྱན་པ་ངན་སོང་གསུམ་གྱི་ཐུར་དུ་རང་གི་ངང་གིས་འཇུག་ཅིང་། ལྷ་དང་མིའི་གྱེན་དུ་འབད་པས་དྲང་བར་བྱ་བ་མ་རིག་པ་ལ་སོགས་པ་ཉོན་མོངས་པ་དང་། ལས་དང་སྐྱེ་བའི་ཀུན་ནས་ཉོན་མོངས་པ་གསུམ་ཡོད་ཀྱང་། སྔ་མ་དང་ཕྱི་མ་དང་བར་གྱི་རིམ་པ་ངེས་པར་མི་ཟིན་པ་ཉི་མ་རེ་རེ་ཞིང་སྡུག་བསྔལ་གྱི་སྡུག་བསྔལ་དང་འགྱུར་བའི་སྡུག་བསྔལ་དེ་དག་གིས་གཅོག་པའི་ཕྱིར་ཟོ་ཆུན་བརྒྱུད་མའི་གནས་སྐབས་ལས་མ་འདས་པར་གནས་པ་ཞིག་སྟེ། དེ་ལྟ་བུའི་འགྲོ་བ་སྡུག་བསྔལ་ཞིང་ཉམས་ཐག་པ་ལ་ཤིན་ཏུ་སྙིང་རྗེས་དམིགས་ནས་སྐྱོབ་པར་སྤྲོ་བ་དེ་ཉིད་ཀྱི་ཕྱིར་ཐོག་མ་ཁོ་ནར་བྱང་ཆུབ་སེམས་དཔའི་སེམས་ཅན་ལ་དམིགས་པའི་སྙིང་རྗེ་ཆེན་པོར་གྱུར་པ་གང་ཡིན་པ་དེ་ལ་འདུད་ཅེས། བཅོམ་ལྡན་འདས་སྙིང་རྗེ་ཆེན་པོ་ལ་རབ་ཏུ་ཕྱག་འཚལ་ལོ། ། བཅོམ་ལྡན་འདས་ནི་ཞེ་སྡང་གི་དགྲ་བཅོམ་པས་སོ། །ཞེས་འགྲེལ་བཤད་དུ་འབྱུང་ཡང་། སྐལ་བ་དང་ལྡན་པའི་བྱང་ཆུབ་སེམས་དཔའི་སྙིང་རྗེ་ཡིན་པར་མངོན་ནོ། ། འོགམ་ གཉིས་པ་ནི་ཆོས་ལ་དམིགས་པ་དང་། དམིགས་པ་མེད་པའི་སྙིང་རྗེ་ཡང་དམིགས་པའི་སྒོ་ནས་གསལ་བར་བྱ་བའི་ཕྱིར། སྙིང་རྗེར་གྱུར་གང་དེ་ལ་འདུད། །ཅེས་སྦྱར་ཏེ་སྙིང་རྗེ་ཇི་ལྟ་བུར་གྱུར་པ་ཞེ་ན། འགྲོ་བ་འདི་དག་དཔེར་ན། རླུང་ཤིན་ཏུ་དྲག་པོ་མ་ཡིན་པས་ཆ་ཤས་བརླབས་པས་ཁྱབ་པའི་གཡོ་བའི་ཆུ་ཤིན་ཏུ་དང་བའི་ནང་གི་ཟླ་བའི་གཟུགས་བརྙན་སྔར་དམིགས་སྟེན་གྱི་ཡུལ་དང་ལྷན་ཅིག་འཇིག་པ་ཟླ་བ་བདག་གི་དངོས་པོ་མངོན་སུམ་དུ་དམིགས་པ་ལྟ་བུར་ཤར་བ་ན། དམ་པ་དག་གིས་ཟླ་བའི་རང་གི་བདག་ཉིད་གསལ་བར་བྱེད་པ་ལྟར། གནས་པར་མཐོང་སྟེ། འདི་ལྟ་སྟེ། སྐད་ཅིག་རེ་རེ་ལ་མི་རྟག་པ་ཉིད་དང་། རང་བཞིན་གྱིས་སྟོང་པ་ཉིད་དོ། །དེ་བཞིན་དུ། བྱང་ཆུབ་སེམས་དཔའ་སྙིང་རྗེའི་གཞན་དབང་དུ་གྱུར་པ་རྣམས་ཀྱིས་ཀྱང་སེམས་ཅན་འཇིག་ཚོགས་ལ་ལྟ་བའི་མཚོར་མ་རིག་པའི་ཆུ་སྔོན་པོ་རྒྱུ་ཆེ་བ་ཚུལ་བཞིན་མ་ཡིན་པའི་རྣམ་པར་རྟོག་པའི་རླུང་གིས་རབ་ཏུ་བསྐྱོད་པའི་ནང་ན་གནས་པ། རང་གི་ལས་ཀྱིས་གཟུགས་བརྙན་ལྟ་བུར་མདུན་ན་གནས་པ་རྣམས་སྐད་ཅིག་རེ་རེ་ལ་གཡོ་ཞིང་མི་རྟག་པའི་སྡུག་བསྔལ་ཐོག་ཏུ་འབབ་པ་དང༌། རང་བཞིན་ཉིད་ཀྱིས་སྟོང་པར་མཐོང་བ་ན། དེ་དག་གི་མི་རྟག་པའི་སྡུག་བསྔལ་འཇོམས་པ་དམ་པའི་ཆོས་ཀྱི་བདུད་རྩིའི་རོ་ཕུལ་དུ་བྱུང་བའི་རྒྱུ་ཕྱིན་ཅི་ལོག་གི་རྟོག་པ་མཐའ་དག་ལོག་པའི་མཚན་ཉིད་འགྲོ་བ་ཡོངས་ཀྱི་གཉེན་སངས་རྒྱས་ཉིད་ཡང་དག་པར་ཐོབ་པར་འདོད་པ་ཡིན་ནོ། ། གཉིས་པ་ལ་རྒྱུ་བྱང་ཆུབ་སེམས་དཔའི་ས་དང་། ཀྱི་ས་བཤད་པ་གཉིས་ཀྱི་དང་པོ་ལ། ས་བཅུ་དངོས་དང་། འབྲས་བུ་སངས་རྒྱས་དེ་དག་གི་ཡོན་ཏན་བཤད་པ་གཉིས་ཀྱི་དང་པོ་ལ། ས་རབ་ཏུ་དགའ་བ་དང༌། དྲི་མ་མེད་པ་དང་། འོད་བྱེད་པ་དང༌། འོད་འཕྲོ་བ་དང༌། སྦྱང་དཀའ་བ་དང་། མངོན་དུ་གྱུར་པ་དང་། རིང་དུ་སོང་བ་དང་། མི་གཡོ་བ་དང་། ལེགས་པའི་བློ་གྲོས་དང་། ཆོས་ཀྱི་སྤྲིན་བཤད་པ་དང་བཅུའི་དང་པོ་ལ། ཁྱད་གཞི་སའི་ངོ་བོ་མདོར་བསྟན། ། ཁྱད་ཆོས་སའི་ཡོན་ཏན་རྒྱས་པར་བཤད། སའི་ཡོན་ཏན་རྗོད་པའི་སྒོ་ནས་མཇུག་བསྡུ་བ་གསུམ་གྱི། དང་པོ་ནི། དེ་ལྟར་བྱང་ཆུབ་སེམས་དཔའ་རྣམས་ཀྱི་སྙིང་རྗེ་གསུམ་ལ་བསྟོད་ནས། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་སེམས་ཀྱི་དབྱེ་བ་རྣམ་པ་བཅུ་བརྗོད་པར་འདོད་དེ། དེ་ཡང་བྱང་ཆུབ་སེམས་དཔའ་རྣམས་ཀྱི་ཟག་པ་མེད་པའི་ཡེ་ཤེས་སྙིང་རྗེ་ལ་སོགས་པས་ཡོངས་སུ་ཟིན་པ་ཉིད་ཆར་རྣམ་པར་ཕྱེ་བ་ན་ས་ཞེས་བྱ་བའི་མིང་འཐོབ་སྟེ། ཡོན་ཏན་གྱི་གནས་སུ་གྱུར་པའི་ཕྱིར་རོ། །ཟག་པ་མེད་པའི་ཡེ་ཤེས་ཐམས་ཅད་རྣམ་པར་མི་རྟོག་པར་རོ་གཅིག་པའི་ཕྱིར་ས་རྣམས་ལ་རང་གི་ངོ་བོ་ཐ་དད་པའི་དབྱེ་བ་ཡོད་པ་མ་ཡིན་ཏེ། ས་བཅུ་པ་ལས། ཇི་ལྟ་བར་སྣང་བྱ་རྗེས་མཁས་རྣམས་ཀྱིས། །རྗོད་པར་ནུས་མ་ཡིན་ཞིང་མི་མཐོང་བ། ། དེ་ལྟར་རྒྱལ་བའི་སྲས་ཀྱི་ས་ཀུན་ཀྱང་། །རྗོད་མི་ནུས་ན་ཉན་པར་ག་ལ་ནུས་ཞེས་སོ། །འོན་ཀྱང་། འོག་ནས་འཆད་པ་ལྟར་གོང་ནས་གོང་དུ་ཡོན་ཏན་གྱི་གྲངས་དང༌། ཏིང་ངེ་འཛིན་དང་། གཟུངས་དང་། བསླབ་པ་གསུམ་དང༌། ཟག་མེད་ཀྱི་ཕུང་པོ་ལྔ་དང་། འཇིག་རྟེན་གྱི་ཁམས་བརྒྱ་གཡོ་བ་སོགས་རྫུ་འཕྲུལ་གྱི་མཐུ་ཕུལ་དུ་བྱུང་བ་ཐོབ་པ་དང་། ས་དང་པོ་ལ་སྦྱིན་པ་ནས། བཅུ་པ་ལ་ཡེ་ཤེས་ཀྱི་བར་ཕ་རོལ་དུ་ཕྱིན་པ་བཀླགས་པ་དང་། རྣམ་པར་སྨིན་པ་འཕེལ་བའི་བྱེ་བྲག་གིས་རབ་ཏུ་དགའ་བ་ནས་ཆོས་ཀྱི་སྤྲིན་གྱི་བར་ས་བཅུར་བཞག་གོ། །རྣམ་པར་སྨིན་པ་ནི་ས་དང་པོ་ལ་འཛམ་བུའི་གླིང་གི་དབང་ཕྱུག་སེར་སྣའི་དྲི་མ་དང་བྲལ་བ་སེམས་ཅན་རྣམས་ཀྱི་སེར་སྣའི་དྲི་མ་སེལ་བའི་བདག་པོར་འགྱུར་རོ། །གཉིས་པ་ལ། གླིང་བཞི་ལ་དབང་པའི་འཁོར་ལོས་བསྒྱུར་བའི་རྒྱལ་པོར་འགྱུར་ཏེ། ཤས་ཆེར་སེམས་ཅན་རྣམས་འཆལ་པའི་ཚུལ་ཁྲིམས་དང༌། མི་དགེ་བ་ལས་བཟློག་ནས་དགེ་བ་ལ་འཛུད་དོ། །གསུམ་པ་ལ། བརྒྱ་བྱིན་དུ་གྱུར་ཏེ། སེམས་ཅན་རྣམས་ཀྱི་འདོད་པའི་འདོད་ཆགས་ལ་ལྟ་བ་བཟློག་པ་ལ་མཁས་སོ། །ལྔ་པ་ལ། དགའ་ལྡན་གྱི་ལྷའི་རྒྱལ་པོ་ཡོངས་སུ་དགའ་ལྡན་དུ་གྱུར་ཏེ། མུ་སྟེགས་ཐམས་ཅད་བཟློག་པ་ལ་མཁས་སོ། །དྲུག་པ་ལ། འཕྲུལ་དགའི་ལྷའི་རྒྱལ་པོ་རབ་འཕྲུལ་དུ་གྱུར་ཏེ། སེམས་ཅན་རྣམས་ཀྱི་མངོན་པའི་ང་རྒྱལ་བཟློག་པ་ལ་མཁས་སོ། ། བདུན་པ་ལ། གཞན་འཕྲུལ་དབང་བྱེད་ཀྱི་བདག་པོ་ལྷའི་རྒྱལ་པོ་དབང་བསྒྱུར་དུ་གྱུར་ཏེ། ཉན་རང་གི་སྤངས་རྟོགས་སྒྲུབ་པ་ལ་མཁས་སོ། །བརྒྱད་པ་ལ། སྟོང་གི་བདག་པོ་ཚངས་ཆེན་དུ་གྱུར་ཏེ། ཐེག་པ་གསུམ་གྱི་ཕར་ཕྱིན་སྟོན་པ་ལ་མཁས་ཤིང་། འཇིག་རྟེན་གྱི་ཁམས་རྣམ་པར་ཕྱེ་བ་ཡོངས་སུ་དྲིས་པ་བསྟན་པས་མི་འཕྲོགས་པ་ཡིན་ནོ། །དགུ་པ་ལ། སྟོང་གསུམ་གྱི་བདག་པོ་ཚངས་ཆེན་དུ་གྱུར་ཏེ། ཐེག་པ་གསུམ་གྱི་ཕ་རོལ་དུ་ཕྱིན་པ་སྟོན་པ་ལ་བྱང་ཞིང་། སེམས་ཅན་ཀྱི་བསམ་པ་ཡོངས་སུ་དྲིས་པ་བསྟན་པ་རྣམས་ཀྱིས་མི་འཕྲོགས་པ་ཡིན་ནོ། །བཅུ་པ་ལ། འོག་མིན་གྱི་ལྷའི་རྒྱལ་པོ་དབང་ཕྱུག་ཆེན་པོར་གྱུར་ཏེ། ཐེག་པ་གསུམ་གྱི་ཕར་ཕྱིན་སྟོན་པ་ལ་མཁས་ཤིང་། ཆོས་ཀྱི་དབྱིངས་རྣམ་པར་ཕྱེ་བ་ཡོངས་སུ་དྲིས་པ་བསྟན་པས་མི་འཕྲོགས་སོ་ཞེས་ས་བཅུ་པ་ལས་གསུངས་ཤིང་། རྒྱལ་བའི་རྒྱལ་ཚབ་ལྟ་བུའི་སློབ་དཔོན་གཉིས་ཀྱིས་ཀྱང་། རིན་ཆེན་ཕྲེང་བ་དང་། བྱང་སར་གསུངས་སོ། །དེ་ལ་བྱང་ཆུབ་སེམས་དཔའི་ས་རབ་ཏུ་དགའ་བ་ནི། བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་དང་པོ་ཡིན་ལ། མཐར་ཆོས་ཀྱི་སྤྲིན་ནི་སེམས་བསྐྱེད་པ་བཅུ་པའོ། །དེ་ལ་དང་པོའི་དབང་དུ་བྱས་ནས། རྒྱལ་བའི་སྲས་པོ་སེམས་དང་པོ་བསྐྱེད་པ་འདིའི་བྱང་ཆུབ་ཀྱི་སེམས་གང་ཞིག་འགྲོ་བ་རྣམས་རྣམ་པར་གྲོལ་བར་བྱ་བའི་ཕྱིར། ཇི་སྐད་བཤད་པའི་ཚུལ་གྱིས་འགྲོ་བ་རང་བཞིན་མེད་པར་མཐོང་བའི་དམིགས་པ་མེད་པའི་སྙིང་རྗེའི་གཞན་དབང་དུ་གྱུར་ཅིང་། བྱང་ཆུབ་སེམས་དཔའ་ཀུན་དུ་བཟང་པོའི་སྨོན་པ་སྟེ་སྨོན་ལམ། གང་ཡང་དུས་གསུམ་གཤེགས་པས་རྒྱལ་བ་ཡི། །བྱང་ཆུབ་སྤྱོད་པའི་སྨོན་ལམ་བྱེ་བྲག་རྣམས། ། བཟང་པོར་སྤྱོད་པས་བྱང་ཆུབ་སངས་རྒྱས་ནས། །དེ་ཀུན་མ་ལུས་བདག་གིས་རྫོགས་པར་བགྱི། །ཞེས་སོགས་ཀྱིས་བསྡུས་པའི་སྨོན་ལམ་ཆེན་པོ་བཅུ་ལ་སོགས་པ་སྨོན་ལམ་འབུམ་ཕྲག་གྲངས་མེད་པ་བཅུ་པོ། ས་དང་པོ་བས་འདེབས་པ་དེ་དག་ཐམས་ཅད་བསྡུ་བའི་ཕྱིར། ཀུན་ཏུ་བཟང་པོའི་སྨོན་ལམ་གྱིས་རབ་ཏུ་བསྔོས་པའི་དགའ་བ་ལ་རབ་ཏུ་གནས་པ་འདི་ནི། རབ་ཏུ་དགའ་བ་ཞེས་བྱ་བའི་མིང་ཅན་གཉིས་སུ་མེད་པའི་ཡེ་ཤེས་དེའི་རྒྱུ་ཅན་གྱི་འབྲས་བུ་ཉེ་བར་མཚོན་པ་དེ་ལ་ནི་སེམས་བསྐྱེད་པ་དང་པོ་ཞེས་བྱའོ། །ཇི་ལྟར་ཉན་ཐོས་ཀྱི་ཐེག་པར་ཞུགས་པ་དང་། འབྲས་བུའི་ལམ་ལ་གནས་པའི་དབྱེ་བས་ཉན་ཐོས་ཀྱི་ས་བརྒྱད་བཞག་པ་བཞིན་དུ། ཐེག་པ་ཆེན་པོར་ཡང་བྱང་ཆུབ་སེམས་དཔའ་རྣམས་ཀྱི་བྱང་ཆུབ་སེམས་དཔའི་ས་བཅུ་ཡིན་ཏེ། རིན་ཆེན་ཕྲེང་བ་ལས། ཇི་ལྟར་ཉན་ཐོས་ཐེག་པ་ལ། །ཉན་ཐོས་ས་ནི་བརྒྱད་བཤད་པ། །དེ་བཞིན་ཐེག་པ་ཆེན་པོ་ལ། །བྱང་ཆུབ་སེམས་༡༠ དཔའི་ས་བཅུའོ། །ཞེས་སོ། །ཡང་། ཉན་ཐོས ངེས་འབྱེད་ཆ་མཐུན་གྱི་གནས་སྐབས་འབྲས་བུ་དང་པོ་ལ་ཞུགས་པ་མ་ཡིན་པ་བཞིན་དུ་འབྱུང་བར་འགྱུར་བའི་བྱང་ཆུབ་སེམས་དཔའ་མོས་སྤྱོད་པ་ཡང་སྟེ། དཀོན་མཆོག་སྤྲིན་ལས། མོས་པ་ཆེན་པོའི་ཡང་ཆེན་པོས་སྤྱོད་པའི་ཆོས་ཉིད་ཀྱིས་ས་དང་པོ་དེ་མ་ཐག་ཏུ་ཐོབ་པར་གནས་པ་འདི་ནི་བྱང་ཆུབ་སེམས་དཔའི་བྱང་ཆུབ་ཀྱི་སེམས་མ་སྐྱེས་པའི་སའོ། ། ཞེས་གསུངས་པ་ལྟར་རོ། །མོས་པས་སྤྱོད་པའི་སྐད་ཅིག་ལ་གནས་པ་དེ་ལ་ཡང་། ། དེ་ཉིད་ལས། རིགས་ཀྱི་བུ་འདི་ལྟ་སྟེ། དཔེར་ན། འཁོར་ལོས་བསྒྱུར་བའི་རྒྱལ་པོ་ནི་མིའི་ཁ་དོག་ལས་ནི་འདས་ལ། ལྷའི་ཁ་དོག་ནི་མ་འཐོབ་པ་ཡིན་ཏེ་ཞེས་སོ། ། གཉིས་པ་ལ། ཁྱད་ཆོས་ཀྱི་ཡོན་ཏན་གཞན་དང་། གཙོ་བོར་སྦྱིན་པའི་ཕར་ཕྱིན་བཤད་པ་གཉིས་ཀྱི་དང་པོ་ལ། མིང་ཁྱད་པར་ཅན་ཐོབ་པའི་ཡོན་ཏན་དང་། དོན་ཁྱད་པར་ཅན་ཐོབ་པའི་ཡོན་ཏན་གཉིས་ཀྱི་དང་པོ་ནི། གང་གི་ཚེ་འདི་རབ་ཏུ་དགའ་བ་ཞེས་བྱ་བའི་སེམས་དང་པོ་ལ་ཞུགས་པར་གྱུར་པ་དེ་ནས་བཟུང་སྟེ། རྒྱལ་བའི་སྲས་པོ་དེས་ནི་དོན་དམ་པའི་སེམས་དེ་ཐོབ་པར་གྱུར་པ་ཡིས་རྣམ་པ་ཐམས་ཅད་དུ་སོ་སོ་སྐྱེ་བོའི་ས་ལས་འདས་པའི་ཕྱིར། གནས་སྐབས་དེར་བྱང་ཆུབ་སེམས་དཔའ་ཞེས་བྱ་བའི་སྒྲ་ཁོ་ན་ཉིད་ཀྱིས་བསྙད་པར་བྱ་བ་ཡིན་གྱི། རྣམ་པ་གཞན་སོ་སོ་སྐྱེ་བོ་སོགས་ཀྱིས་བསྙད་པར་བྱ་བ་མ་ཡིན་པར་འདོད་དོ། ། དེའི་ཚེ། དེ་འཕགས་པ་ཡིན་པའི་ཕྱིར་རོ། །བཅོམ་ལྡན་འདས་མ་ཉིས་སྟོང་ལྔ་བརྒྱ་པ་ལས། བྱང་ཆུབ་སེམས་དཔའ་ཞེས་བྱ་བ་ནི་རྗེས་སུ་རྟོགས་པའི་སེམས་དཔའི་ཚིག་བླ་དགས་ཏེ། གང་གིས་ཆོས་ཐམས་ཅད་རྗེས་སུ་རྟོགས་ཤིང་ཤེས་པའོ།། ཇི་ལྟར་ཤེས་ཤེ་ན། མ་བྱུང་བ་དང་། ཡང་དག་པར་མ་བྱུང་བ་དང་། ལོག་པ་དང་། དེ་དག་ཇི་ལྟར་བྱིས་པ་སོ་སོའི་སྐྱེ་བོས་བཏགས་པ་དེ་ལྟ་མ་ཡིན་པ་དང༌། ཇི་ལྟར་བྱིས་པ་སོ་སོའི་སྐྱེ་བོས་རྙེད་པ་དེ་ལྟ་མ་ཡིན་པ་སྟེ། དེའི་ཕྱིར་བྱང་ཆུབ་སེམས་དཔའ་ཞེས་བྱའོ། །དེ་ཅིའི་ཕྱིར་ཞེ་ན། བྱང་ཆུབ་ནི་རྣམ་པར་མ་བརྟགས་པའོ། །བྱང་ཆུབ་ནི་མ་བསྒྲུབས་པའོ། །བྱང་ཆུབ་ནི་དམིགས་པ་མེད་པའོ། ། རབ་ཀྱི་རྩལ་གྱིས་རྣམ་པར་གནོན་པ། དེ་བཞིན་གཤེགས་པས་ནི་བྱང་ཆུབ་བརྙེས་པ་མེད་དེ། ཆོས་ཐམས་ཅད་མ་རྙེད་པའི་ཕྱིར་རོ། །ཆོས་ཐམས་ཅད་མ་དམིགས་པའི་ཕྱིར། བྱང་ཆུབ་ཅེས་བྱ་སྟེ། དེ་ལྟ་བུ་ནི་སངས་རྒྱས་ཀྱི་བྱང་ཆུབ་ཅེས་བྱའི། ཇི་སྐད་བརྗོད་པ་ནི་མ་ཡིན་ནོ། །རབ་ཀྱི་རྩལ་གྱིས་རྣམ་པར་གནོན་པ། གང་དག་བྱང་ཆུབ་དུ་སེམས་སྐྱེད་ཅིང་། སེམས་འདི་བྱང་ཆུབ་དུ་བསྐྱེད་པར་བྱའོ། ། གང་དུ། བདག་ཅག་གིས་སེམས་བསྐྱེད་པར་བྱ་བའི་བྱང་ཆུབ་དེ་ནི་ཡོད་དོ་ཞེས་བྱང་ཆུབ་དུ་རློམ་སེམས་བྱེད་པ་དེ་དག་ནི་བྱང་ཆུབ་སེམས་དཔའ་ཞེས་མི་བྱའི། ། དེ་དག་ནི་སྐྱེ་བར་སེམས་པ་ཞེས་བྱའོ། །དེ་ཅིའི་ཕྱིར་ཞེ་ན། འདི་ལྟར་སྐྱེ་བ་ལ་མངོན་པར་ཞེན། བྱང་ཆུབ་ཏུ་མངོན་པར་ཞེན། ཞེས་སོགས་དང་། ཡང་བྱང་ཆུབ་ནི་མཚན་ཉིད་མེད་པ་སྟེ། མཚན་ཉིད་ཀྱི་རང་བཞིན་དང་བྲལ་བའོ། ། གང་གིས་འདི་ལྟར་རྗེས་སུ་རྟོགས་པ་དེ་ནི་བྱང་ཆུབ་ཅེས་བྱའོ། །ཡང་། ཇི་སྐད་བརྗོད་པ་ནི་མ་ཡིན་ནོ། །རབ་རྩལ་གྱིས་རྣམ་པར་གནོན་པ། ཆོས་དེ་རྣམས་རྟོགས་པའི་ཕྱིར་བྱང་ཆུབ་སེམས་དཔའ་ཞེས་བྱའོ། །རབ་ཀྱི་རྩལ་གྱིས་རྣམ་པར་གནོན་པ། གང་ལ་ལ་ཞིག་ཆོས་འདི་མ་ཤེས་ཤིང་རྗེས་སུ་མ་རྟོགས་བཞིན་དུ། ། བདག་ཉིད་ལ་བྱང་ཆུབ་སེམས་དཔའ་སྙམ་དུ་ཤེས་པ་དེ་ནི་བྱང་ཆུབ་སེམས་དཔའི་ ས་ལས་རིང་བ་ཡིན་ཞིང་། དེ་ནི་བྱང་ཆུབ་སེམས་དཔའི་ཆོས་རྣམས་ལས་རིང་བ་ཡིན་ནོ། །དེ་བཞིན་དུ། དེ་ནི་བྱང་ཆུབ་སེམས་དཔའི་མིང་གིས་ལྷ་དང་མི་དང་ལྷ་མ་ཡིན་གྱི་འཇིག་རྟེན་བསླུ་བ་ཡིན་ནོ། །རབ་ཀྱི་རྩལ་གྱིས་རྣམ་པར་གནོན་པ། དེ་ཚིག་ཙམ་གྱིས་བྱང་ཆུབ་སེམས་དཔར་འགྱུར་ན་ནི་དེ་བས་ན་སེམས་ཅན་ཐམས་ཅད་ཀྱང་བྱང་ཆུབ་སེམས་དཔར་འགྱུར་ན། རབ་རྩལ་གྱིས་རྣམ་པར་གནོན་པ། ། འདི་ནི་ངག་གི་ལས་ཙམ་མ་ཡིན་ཏེ། འདི་ལྟ་སྟེ། བྱང་ཆུབ་སེམས་དཔའི་སའོ་ཞེས་འཁོར་གསུམ་དུ་རྟོག་པ་དང་། དངོས་པོ་ལ་མངོན་པར་ཞེན་པ་དང་། ངའོ་སྙམ་པའི་ང་རྒྱལ་དང་བཅས་པ་རྣམས་བྱང་ཆུབ་སེམས་དཔའ་མ་ཡིན་པར་གསུངས་ཤིང་། བྱང་ཆུབ་སེམས་དཔའ་ཡིན་ན་ཆོས་ཐམས་ཅད་ཀྱི་གནས་ལུགས་ཇི་ལྟ་བ་བཞིན་རྟོགས་དགོས་པར་གསུངས་པས། སོ་སོ་སྐྱེ་བོའི་བྱང་ཆུབ་སེམས་དཔའ་མཚན་ཉིད་པ་མི་སྲིད་ཅིང་། བྱང་ཆུབ་སེམས་དཔར་འགྱུར་བར་འདོད་ན། ཆོས་ཐམས་ཅད་ཀྱི་གནས་ལུགས་ཇི་ལྟ་བ་བཞིན་རྟོགས་པ་ལ་འབད་པར་བྱའོ། ། དེའི་ཕྱིར་བསྟན་བཅོས་འདི་དང་། རྗེ་བཙུན་བྱམས་པའི་ཆོས་ལྔའི་དགོངས་པས་སོ་སོ་སྐྱེ་བོ་ཡིན་ན། བྱང་ཆུབ་སེམས་དཔའ་མཚན་ཉིད་པ་ཡིན་པར་འགལ་བར་བཞེད་དེ། མདོ་སྡེ་ས་བཅུ་པ་དང་། རྒྱུད་བླ་མ་དང༌། འདི་རྣམས་སུ་ས་དང་པོ་ལ་སེམས་དང་པོ་བསྐྱེད་པར་གསུངས་པའི་ཕྱིར་དང་། དཀོན་མཆོག་སྤྲིན་ལས། མོས་པས་སྤྱོད་པ་བྱང་ཆུབ་ཀྱི་སེམས་མ་སྐྱེས་པའི་ས་དང༌། དེ་ལ་གནས་པ་དོན་དམ་པའི་བྱང་ཆུབ་སེམས་དཔའི་ས་མ་ཐོབ་པར་བཤད་པའི་ཕྱིར་དང་ཉིས་སྟོང་ལྔ་བརྒྱ་པ་ལས། བཤད་མ་ཐག་པ་ལྟར་སོ་སོ་སྐྱེ་བོ་ཡིན་ན་བྱང་ཆུབ་སེམས་དཔའ་ཡིན་པར་འགལ་བར་བཤད་པའི་ཕྱིར་དང་། འགྲིབ་པ་དང་འཕེལ་བ་མེད་པའི་མདོའི་དོན། རྒྱུད་བླ་མ་ལས། མ་དག་མ་དག་དག་པ་དང་། །ཤིན་ཏུ་རྣམ་དག་གོ་རིམ་བཞིན། །སེམས་ཅན་བྱང་ཆུབ་སེམས་དཔའ་དང་། །དེ་བཞིན་གཤེགས་པ་ཞེས་བརྗོད་དོ། །ཞེས་དང་། མདོ་སྡེ་རྒྱན་དང་། ཐེག་བསྡུས་ལས། བྱིས་པ་ཡང་དག་ཉིད་བསྒྲིབས་ནས། །ཡང་དག་མ་ཡིན་ཀུན་ཏུ་སྣང་། །བྱང་ཆུབ་སེམས་དཔའ་དེ་བསལ་ནས། །ཡང་དག་ཉིད་ནི་ཀུན་ཏུ་སྣང་། །ཞེས་སོ་སོ་སྐྱེ་བོ་ཡིན་ན། བྱང་ཆུབ་སེམས་དཔའ་ཡིན་པར་འགལ་བར་བཤད་པའི་ཕྱིར་དང་། མདོ་དང༌། མངོན་རྟོགས་རྒྱན་དུ། བྱང་ཆུབ་སེམས་དཔའི་མངོན་རྟོགས་ལམ་ཤེས་སུ་བཤད་ཅིང་། ཐེག་པ་གསུམ་ཅར་འཐོབ་པའི་རྒྱུ་ཞེས་སྦྱོར་ལམ་ལམ་ཤེས་ཀྱི་རྒྱུར་བཤད་པའི་ཕྱིར་དང་། སྐབས་གཉིས་པ་ནས་བཤད་པའི་སྦྱོར་ལམ་གཉིས་ཀྱང་རང་རང་གི་ལམ་ཤེས་ཀྱི་རྒྱུར་བཤད་པའི་ཕྱིར་དང་། ལམ་ཤེས་ཉིད་ཀྱི་སྐད་ཅིག་མ་ཞེས། ལམ་ཤེས་ཀྱི་མ་མཐའི་ས་མཚམས་མཐོང་ལམ་ནས་བཞག་པའི་ཕྱིར་དང༌། སོ་སོ་སྐྱེ་བོའི་ས་ན། སྤྱིར་ལམ་དང་ལམ་བདེན་མཚན་ཉིད་པ་དང་། བྱེ་བྲག་ཏུ་ཐེག་པ་ཆེན་པོའི་ལམ་ཕ་རོལ་དུ་ཕྱིན་པ་དྲུག་མཚན་ཉིད་པ་མེད་པའི་ཕྱིར་དང་། མདོ་སྡེ་རྒྱན་ལས། འདོད་ལ་མ་ཆགས་ལས་གསུམ་རྣམ་པར་དག །ཁྲོ་བ་ཟིལ་གནོན་ཡོན་ཏན་མཆོག་ལྷུར་ལེན། །ཆོས་ལས་མི་གཡོ་དེ་ཉིད་ཟབ་མོ་མཐོང་། །བྱང་ཆུབ་དགའ་ལྡན་བྱང་ཆུབ་སེམས་དཔའ་ཡིན། །ཞེས་སོ། ། བྱང་ཆུབ་སེམས་དཔའི་མཚན་ཉིད་སྟོན་པའི་ཚིགས་བཅད་དགུས་ཕ་རོལ་ཏུ་ཕྱིན་པ་དྲུག་གི་སྒོ་ནས་བྱང་ཆུབ་སེམས་དཔར་བཞག་པའི་ཕྱིར་དང་། བྱང་ཆུབ་སེམས་དཔའ་སེམས་དཔའ་ཆེ། ཞེས་སོགས་མཚན་གྱི་རྣམ་གྲངས་སྟོན་པའི་ཚིགས་བཅད་གཉིས་དང་། དེ་ཉིད་བཟང་རྟོགས་དོན་ཆེན་ལེགས་རྟོགས་དང་། །དོན་ཀུན་རྟོགས་དང་རྟག་ཏུ་རྟོགས་པ་དང་། །ཐབས་རྣམས་རྟོགས་པར་འགྱུར་བའི་ཁྱད་པར་རྒྱུ། །དེས་ན་བྱང་ཆུབ་སེམས་དཔའ་ཞེས་བྱའོ། །ཞེས་སོགས་མཚན་གྱི་ངེས་ཚིག་སྟོན་པའི་ཚིགས་བཅད་དྲུག་གི་དོན་ཡང་བྱང་སེམས་འཕགས་པ་ཁོ་ན་ལ་ལྡན་པའི་ཕྱིར་རོ། ། གཉིས་པ་ལ། དེ་བཞིན་གཤེགས་པའི་རིགས་སུ་སྐྱེ་བ་སོགས་ཀྱི་ཡོན་ཏན། ས་གོང་མ་གནོན་པར་བྱེད་པ་སོགས་ཀྱི་ཡོན་ཏན། འཕགས་པ་གཞན་བསོད་ནམས་ཀྱིས་ཟིལ་གྱིས་གནོན་པའི་ཡོན་ཏན་གསུམ་གྱི་དང་པོ་ནི། ཇི་སྐད་བཤད་པའི་སེམས་བསྐྱེད་པ་དང་པོ་ཐོབ་པའི་གནས་སྐབས་དེར་བྱང་ཆུབ་སེམས་དཔའི་སྒྲ་ཁོ་ནས་རྗོད་པ་འབའ་ཞིག་ཏུ་མ་ཟད་ཀྱི། གཞན་ཡང་སེམས་བསྐྱེད་པ་དང་པོ་ལ་གནས་པའི་བྱང་ཆུབ་སེམས་དཔའ་འདི་ནི་དེ་བཞིན་གཤེགས་པ་རྣམས་ཀྱི་རིགས་སུའང་སྐྱེས་པ་ཡིན་ཏེ། སོ་སོ་སྐྱེ་བོ་དང་། ཉན་ཐོས་དང་། རང་སངས་རྒྱས་ཀྱི་ས་ཐམས་ཅད་ལས་འདས་པའི་ཕྱིར་དང་། དེ་བཞིན་གཤེགས་པའི་ས་ཀུན་དུ་འོད་ཞེས་བྱ་བའི་རྗེས་སུ་འགྲོ་བའི་ལམ་སྐྱེས་པའི་ཕྱིར་རོ། །འདིར་སློབ་དཔོན་ཞི་བ་ལྷས། དི་རིང་སངས་རྒྱས་རིགས་སུ་སྐྱེས། །སངས་རྒྱས་སྲས་སུ་ད་གྱུར་ཏོ། ། ཞེས་བརྡའ་ལས་བྱུང་བའི་སེམས་དང་པོ་བསྐྱེད་པ་ནས། སངས་རྒྱས་ཀྱི་རིགས་སུ་སྐྱེས་པ་དང་། རྒྱལ་སྲས་སུ་གསུངས་ཀྱང་། ས་བཅུ་པ་དང་། དགོངས་འགྲེལ་སོགས་མདོ་དུ་མ་དང་། བཅོམ་ལྡན་འདས་བྱམས་པ་དང༌། འཕགས་པ་ཀླུ་སྒྲུབ་དང་། གྲོལ་སྡེ་དང་། སློབ་དཔོན་འདི་སོགས་ཀྱིས་ས་དང་པོ་ནས། སངས་རྒྱས་ཀྱི་གདུང་འཚོབ་ནུས་པའི་ཕྱིར་རིགས་སུ་སྐྱེས་པར་བཞེད་དོ། །དེའི་ཚེ། སེམས་དཔའ་འདི་ཡིས་འཇིག་ཚོགས་ལ་ལྟ་བ་དང་། ཐེ་ཚོམ་དང་། ཚུལ་ཁྲིམས་དང་། བརྟུལ་ཞུགས་མཆོག་ཏུ་འཛིན་པའི་ཀུན་ཏུ་སྦྱོར་བ་གསུམ་པོ་ཐམས་ཅད་སྤངས་བར་གྱུར་ཅིང་སླར་མི་སྐྱེ་བ་ཡིན་ཏེ། གང་ཟག་གི་བདག་མེད་པ་མངོན་སུམ་དུ་མཐོང་བའི་ཕྱིར་རོ། །དེ་ཁོ་ན་ཉིད་མ་མཐོང་བ་ནི། བདག་ཏུ་སྤྲོ་བཏགས་པ་ལས་འཇིག་ཚོགས་སུ་ལྟ་བར་འགྱུར་ཞིང་། དེ་བཞིན་དུ། ཐེ་ཚོམ་གྱིས་དེ་ལམ་གཞན་དུའང་འགྲོ་བ་སྲིད་ན་གཞན་ནི་མ་ཡིན་ནོ། །བྱང་ཆུབ་སེམས་དཔའ་དེ་ནི་འཇིག་རྟེན་ལས་འདས་པའི་དགའ་བ་མཆོག་ཏུ་གྱུར་པ་འཆང་ཞིང་སྲེལ་བ་ཡིན་ཏེ། ཡང་དག་པ་ཉིད་དུ་ངེས་པ་ལ་ཞུགས་པས་དེའི་རྒྱུ་ཅན་གྱི་ཡོན་ཏན་ཐོབ་པ་དང་། སའི་མི་མཐུན་ཕྱོགས་ཀྱི་སྐྱོན་དང་བྲལ་བས་ཐུན་མོང་མ་ཡིན་པའི་དགའ་བའི་ཁྱད་པར་སྐྱེས་པས། རབ་ཏུ་དགའ་བ་མང་བའི་ཕྱིར་རོ། །རབ་ཏུ་དགའ་བ་ཁྱད་པར་དུ་འཕགས་པ་ཡོད་པའི་ཕྱིར་ས་རབ་ཏུ་དགའ་བ་ཞེས་བྱའོ། ། རྫུ་འཕྲུལ་གྱིས་མི་མཇེད་སོགས་འཇིག་རྟེན་གྱི་ཁམས་བརྒྱ་ཕྲག་གཅིག་ཀུན་ནས་གཡོ་བར་ནུས་པར་གྱུར་པའང་ཡིན་ཏེ། དེས་མཚོན་ནས་ཡོན་ཏན་བརྒྱ་ཕྲག་བཅུ་གཉིས་པོ་ཐམས་ཅད་ཐོབ་བོ། ། གཉིས་པ་ནི། འདི་ནི་ས་འོག་མ་ནས་ས་གོང་མར་གནོན་པར་བྱེད་ཅིང་། གོང་མ་ནས་གོང་མར་རབ་ཏུ་འགྲོ་བར་འགྱུར་ཏེ། ཇི་ལྟར་རང་གིས་ཁོང་དུ་ཆུད་པའི་ཆོས་ལ་གོམས་པའི་ཕྱིར་དང་། ས་གཉིས་པ་ལ་སོགས་པ་གནོན་པ་ལ་སྤྲོ་བ་ཆེ་བའི་ཕྱིར་རོ། །དེའི་ཚེ་འདི་ཡི་རྒྱུད་ལ་མི་དགེ་བ་མི་བྱེད་པའི་ལྟ་བ་ཐོབ་པའི་ཕྱིར། ལས་དབང་གིས་ངན་འགྲོར་འགྲོ་བའི་ལམ་རྣམས་མཐའ་དག་འགག་པར་འགྱུར་ཞིང་། དེས་མཚོན་ནས། བུད་མེད་དང་། ཟ་མ་དང་། མ་ནིང་དང་། མཚན་གཉིས་པ་དང་། སྒོ་ང་ལས་སྐྱེ་བ་སོགས་དང་། མི་ཁོམ་པའི་གནས་   རྣམས་སུ་ལས་དབང་གིས་སྐྱེ་བར་མི་འགྱུར་རོ། །དེའི་ཚེ་འདི་ཡི་འདུ་ཤེས་མེད་པ་དང༌། བྱང་སྒྲ་མི་སྙན་དང་། ཚངས་པ་ཆེན་པོ་སོགས་དང་། མངོན་ཞེན་ཅན་གྱི་སོ་སོ་སྐྱེ་བོའི་ས་རྣམས་ཐམས་ཅད་ཟད་པར་འགྱུར་ཏེ། བདེན་པ་མངོན་སུམ་དུ་མཐོང་བའི་ཕྱིར་རོ། །མདོར་ན། འདི་ནི་འཕགས་པ་བརྒྱད་པ་རྒྱུན་དུ་ཞུགས་པ་ལ་རང་རང་དང་རྗེས་སུ་མཐུན་པའི་འཕགས་པའི་ཆོས་རྟོགས་པ་ལས་སྐྱོན་དང་བྲལ་ཞིང་། ཡོན་ཏན་འབྱུང་བ་དེ་བཞིན་དུ། བྱང་ཆུབ་སེམས་དཔའ་འདིའང་ས་རྟོགས་པ་ལས་རང་དང་འཚམ་པའི་ཡོན་ཏན་འབྱུང་བ་དང་། སྐྱོན་ཟད་པར་རྒྱུན་དུ་ཞུགས་པ་ཇི་ལྟ་བ་དེ་ལྟར་དཔེའི་སྒོ་ནས་ཉེ་བར་བསྟན་པ་ཡིན་ནོ། ། རྒྱུན་དུ་ཞུགས་པ་བརྒྱད་པར་མི་འཐད་དེ། བརྒྱད་པ་ནི། རྒྱུན་ཞུགས་ཞུགས་པ་ཡིན་པའི་ཕྱིར་རོ་སྙམ་ན། ཁ་ཅིག་གི་ཞུགས་པ་གཅིག་ཆད་པ་ཡིན་ཟེར་བ་དང་གཞན་དགྲ་བཅོམ་ཞུགས་པ་ནས་བགྲངས་པའི་བརྒྱད་པ་ཡིན་ཟེར་བ་དང་། འགྲེལ་བཤད་དུ། རྒྱུ་ལས་འབྲས་བུ་བཏགས་ཟེར་ཡང་། སློབ་དཔོན་གྱི་དགོངས་པ་ནི། དེ་གཉིས་ལྡོག་པ་ཐ་དད་ཙམ་མ་གཏོགས་ཁྱད་པར་ཆེར་མི་བཞེད་དེ། སྦྱོར་ལམ་པ་འབྲས་བུ་དང་པོ་ལ་ཞུགས་པ་མ་ཡིན་པར་སྔར་བཤད་ཅིང་། མཐོང་ལམ་སྐད་ཅིག་དུ་མ་མི་བཞེད་པའི་ཕྱིར་རོ། །ཡང་ན། བརྒྱད་པ་དང་། རྒྱུན་ཞུགས་གང་ཡིན་ཡང་། དང་པོར་མཐོང་ལམ་ལ་བཞག་དགོས་པས་ཉན་ཐོས་མཐོང་ལམ་པའི་ཡོན་ཏན་ཐམས་ཅད་ཀྱིས་མཚོན་ནས། ས་དང་པོ་ལ་གནས་པ་ལའང་སྤངས་རྟོགས་ཀྱི་ཡོན་ཏན་ཕུན་སུམ་ཚོགས་པ་ཡོད་ཞེས་པའོ། ། གསུམ་པ་ལ། ས་དང་པོ་ནས་སེམས་བསྐྱེད་དང་སྙིང་རྗེའི་ལྷག་བསམ་གྱིས་དང་། བདུན་པ་ནས་བློའི་སྟོབས་ཀྱིས་ཀྱང་ཉན་རང་ཟིལ་གྱིས་གནོན་ནུས་པ་ གཉིས་ཀྱི་དང་པོ་ནི། འདིའི་ལྷག་བསམ་གྱི་ཁྱད་པར་བསྟན་པའི་ཕྱིར། དོན་དམ་པའི་རང་བཞིན་གྱི་རྫོགས་པའི་བྱང་ཆུབ་ཀྱི་སེམས་ལྟ་དང་པོ་ལ་གནས་པའི་བྱང་ཆུབ་སེམས་དཔས་ཀྱང་ཐུབ་པའི་དབང་པོའི་གསུང་ལས་སྐྱེས་པ་ཉན་ཐོས་ཐམས་ཅད་དང་བཅས་པའི་རང་སངས་རྒྱས་རྣམས་ནི་སེམས་ཅན་ཐམས་ཅད་ཀྱི་ཆེད་དུ་དུས་དཔག་ཏུ་མེད་པར་ཕན་བདེ་མཐའ་ཡས་པ་སྒྲུབ་ཅིང་། སངས་རྒྱས་ཀྱི་ཆོས་ཐམས་ཅད་ལ་དམིགས་པའི་ལྷག་བསམ་དག་པའི་བསོད་ནམས་དག་གི་དབང་གིས་ཟིལ་གྱིས་མནན་ནས་འཕམ་པར་བྱས་ཤིང་། དེ་དག་ལས་བྱང་སེམས་བསོད་ནམས་རྣམ་པར་འཕེལ་བར་འགྱུར་རོ། །བྱམས་པའི་རྣམ་པར་ཐར་པ་ལས། རིགས་ཀྱི་བུ། འདི་ལྟ་སྟེ། དཔེར་ན། རྒྱལ་པོའི་བུ་སྐྱེས་ནས་རིང་པོ་མ་ལོན་པ་རྒྱལ་པོའི་མཚན་དང་ལྡན་པ་ནི་བློན་པོའི་ཚོགས་རྒན་པོ་གཙོ་བོར་གྱུར་པ་ཐམས་ཅད་ཀྱང་རིགས་ཀྱི་བདག་ཉིད་ཆེ་བའི་དབང་གིས་ཟིལ་གྱིས་གནོན་ཏོ། །དེ་བཞིན་དུ་བྱང་ཆུབ་སེམས་དཔའ་ལས་དང་པོ་པ་བྱང་ཆུབ་ཏུ་སེམས་བསྐྱེད་ནས་རིང་པོ་མ་ལོན་པ་དེ་བཞིན་གཤེགས་པ་ཆོས་ཀྱི་རྒྱལ་པོའི་རིགས་སུ་སྐྱེས་པས་ཀྱང་། བྱང་ཆུབ་ཀྱི་སེམས་དང་སྙིང་རྗེའི་དབང་གིས་ཉན་ཐོས་དང་རང་སངས་རྒྱས་ཡུན་རིང་དུ་ཚངས་པར་སྤྱད་པ་རྣམས་ཟིལ་གྱིས་གནོན་ཏོ། །རིགས་ཀྱི་བུ། འདི་ལྟ་སྟེ། ། དཔེར་ན། ནམ་མཁའ་ལྡིང་གི་དབང་པོ་ཆེན་པོའི་ཕྲུ་གུ་སྐྱེས་ནས་རིང་པོ་མ་ལོན་པའི་གཤོག་པའི་རླུང་གི་ཤུགས་དང་། མིག་ཡོངས་སུ་དག་པའི་ཡོན་ཏན་གང་ཡིན་པ་དེ་ནི་དེ་ལས་གཞན་པའི་བྱའི་ཚོགས་མ་ལུས་པ་རྒས་པར་གྱུར་པ་ཐམས་ཅད་ལ་ཡོད་པ་མ་ཡིན་ནོ། །དེ་བཞིན་དུ། བྱང་ཆུབ་སེམས་དཔའ་བྱང་ཆུབ་ཏུ་སེམས་དང་པོ་བསྐྱེད་པ་དེ་བཞིན་གཤེགས་པ་ནམ་མཁའ་ལྡིང་གི་དབང་པོའི་རིགས་ཀྱི་རྒྱུད་དུ་ཡང་དག་པར་བྱུང་བ་ནམ་མཁའ་ལྡིང་གི་དབང་པོའི་ཕྲུ་གུའི་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་གཤོག་པའི་སྟོབས་ཀྱིས་ཕ་རོལ་གནོན་པ་དང༌། ལྷག་པའི་བསམ་པ་ཡོངས་སུ་དག་པའི་མིག་གི་ཡོན་ཏན་གང་ཡིན་པ་དེ་ནི་བསྐལ་པ་བརྒྱ་སྟོང་ངེས་པར་འབྱུང་བའི་ཉན་ཐོས་དང་། རང་སངས་རྒྱས་ཐམས་ཅད་ལ་ཡོད་པ་མ་ཡིན་ནོ་ཞེས་སོགས་གསུངས་པ་ལྟར་རོ། །ལུང་འདི་སློབ་དཔོན་ཨ་བྷ་ཡ་དང་། ། ཛ་ཡ་ཨ་ནཱནྟ་ཏས་བརྡ་ལས་བྱུང་བའི་སེམས་དང་པོ་བསྐྱེད་པ་ལ་སྦྱོར་བ་ནི། སློབ་དཔོན་ཞི་བ་ལྷ་སོགས་ཀྱི་དགོངས་པ་ཡིན་སྲིད་ཀྱང་། སློབ་དཔོན་འདི་སོགས་ཀྱི་དགོངས་པ་མ་ཡིན་ནོ། ། གཉིས་པ་ནི། བྱང་ཆུབ་སེམས་དཔའ་དེ་ནི་སེམས་བསྐྱེད་པ་བདུན་པ་རིང་དུ་སོང་བ་ཁོ་ན་ནས་བཟུང་ནས། ཀུན་རྫོབ་བྱང་ཆུབ་ཀྱི་སེམས་ཀྱི་སྟོབས་ཀྱིས་ཟིལ་གྱིས་གནོན་པར་མ་ཟད། རང་གི་བློའི་སྟོབས་བསྐྱེད་པས་ཀྱང་། ཉན་ཐོས་དང་། རང་སངས་རྒྱས་དག་ཟིལ་གྱིས་གནོན་པས་བློ་ཡང་ཉན་རང་དག་ལས་ལྷག་པར་འགྱུར་ཏེ། ས་དེར་ཐབས་ཀྱི་ཕར་ཕྱིན་ཐོབ་པས་སེམས་ཀྱི་སྐད་ཅིག་རེ་རེ་ཞིང་འགོག་པ་ལ་སྙོམས་པར་འཇུག་ཅིང་ལྡང་བའི་ཕྱིར་དང་། ཉན་རང་དེ་དག་གིས་དེ་ལྟར་མི་ནུས་པའི་ཕྱིར་རོ། །དེའི་ཕྱིར་ས་འོག་མ་རྣམས་སུ་ནི་བློའི་སྟོབས་ཀྱིས་ཟིལ་གྱིས་གནོན་པ་ནི་མ་ཡིན་ནོ། །འཕགས་པ་ས་བཅུ་པ་ལས། ཀྱེ་རྒྱལ་བའི་སྲས་དག །འདི་ལྟ་སྟེ། དཔེར་ན། རྒྱལ་པོའི་རིགས་སུ་སྐྱེས་པའི་རྒྱལ་པོའི་བུ་མཚན་དང་ལྡན་པ་ནི། སྐྱེས་པ་ཙམ་གྱིས་རྒྱལ་བུའི་བྱིན་གྱིས། བློན་པོའི་ཚོགས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །ནམ་དེ་ནར་སོན་པར་གྱུར་པ་དེའི་ཚེ། རང་གི་བློའི་སྟོབས་བསྐྱེད་པས་བློན་པོའི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། །ཀྱེ་རྒྱལ་བའི་སྲས་དག །དེ་བཞིན་དུ། བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱིས་ཉན་ཐོས་དང༌། རང་སངས་རྒྱས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི། རང་གི་ཡུལ་ཤེས་པའི་ཆེ་བ་ལ་གནས་པས། ཉན་ཐོས་དང༌། རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། །ཞེས་གསུངས་སོ། །ལུང་འདི་ལས་ནི། ཉན་ཐོས་དང་རང་སངས་རྒྱས་རྣམས་ལ་ཡང་ཆོས་ཐམས་ཅད་རང་བཞིན་མེད་པར་ཤེས་པ་ཡོད་དོ་ཞེས་གསལ་བར་ངེས་ཏེ། དེ་ལྟ་མ་ཡིན་ན་ཉན་རང་དེ་དག་སེམས་དང་པོ་བསྐྱེད་པའི་བྱང་ཆུབ་སེམས་དཔས་ཀྱང་བློའི་སྟོབས་ཀྱིས་ཟིལ་གྱིས་གནོན་པར་འགྱུར་ཏེ། དངོས་པོ་རང་བཞིན་མེད་པར་ཡོངས་སུ་ཤེས་པ་དང་བྲལ་བའི་ཕྱིར། འཇིག་རྟེན་པའི་འདོད་ཆགས་དང་བྲལ་བ་བཞིན་ནོ། །འདི་དག་གིས་ཁམས་གསུམ་ན་སྤྱོད་པའི་ཕྲ་རྒྱས་ཐམས་ཅད་སྤངས་པར་ཡང་མི་འགྱུར་ཏེ། གཟུགས་ལ་སོགས་པའི་རང་གི་ངོ་བོ་ལ་དམིགས་པས་ཕྱིན་ཅི་ལོག་ཏུ་གྱུར་པའི་ཕྱིར། ཕྱི་རོལ་པ་བཞིན་ནོ། །ཕུང་པོ་མི་རྟག་པ་དང་། སྡུག་བསྔལ་སོགས་སུ་ལྟ་བས་ནི་ཕུང་པོ་ལ་བདག་ཏུ་འཛིན་པ་དང་། ། དེའི་རྒྱུ་ཅན་འདོད་ཆགས་ལ་སོགས་པའི་ཉོན་མོངས་པ་དྲུངས་འབྱིན་པར་ནུས་པ་མ་ཡིན་ཏེ། དེ་དག་གི་རྒྱུ་དངོས་པོ་ལ་མངོན་པར་ཞེན་པ་ལ་མི་གནོད་པའི་ཕྱིར་དང་། དེ་གཉིས་ཀའང་ཕུང་པོའི་གནས་ལུགས་སྟོང་པ་ཉིད་ལས་ཕྱིན་ཅི་ལོག་ཏུ་ཞུགས་པར་འདྲ་བས་སྟོབས་ཆུང་བའི་ཕྱིར། དཔེར་ན། ཡུལ་ལ་སྡུག་པར་འཛིན་པའི་འདོད་ཆགས་དང་། མི་སྡུག་པར་འཛིན་པའི་ཞེ་སྡང་བཞིན་ནོ། །དབུ་མ་ལས། གལ་ཏེ་མི་རྟག་རྟག་གོ་ཞེས། །དེ་ལྟར་འཛིན་པ་ལོག་ཡིན་ན། །སྟོང་ལ་མི་རྟག་པའོ་ཞེས། །འཛིན་པའང་ཇི་ལྟར་ལོག་མ་ཡིན། །ཞེས་སོ། །གལ་ཏེ་མི་རྟག་སོགས་སུ་རྟོགས་པས་ཕུང་པོ་ལ་རྟག་གཅིག་རང་དབང་ཅན་སོགས་ཀྱི་བདག་ཏུ་འཛིན་པ་བཟློག་པའི་ཕྱིར། ཉོན་མོངས་པ་ཐམས་ཅད་སྤོང་བར་འགྱུར་རོ་སྙམ་ན་མ་ཡིན་ཏེ། ཕུང་པོ་ལས་དོན་གཞན་པའི་རྟག་གཅིག་སོགས་ཀྱི་བདག་མེད་པར་རྟོགས་པས་ཕུང་པོའི་ཡུལ་ཅན་གྱི་བདག་འཛིན་དང་ཉོན་མོངས་ཟློག་པར་མི་རིགས་པའི་ཕྱིར་དང་། རྟག་གཅིག་སོགས་ཀྱི་བདག་དེ་ངར་འཛིན་གྱི་རྟེན་མ་ཡིན་པའི་ཕྱིར་དང་། དེ་ལྟ་བུའི་བདག་ཏུ་འཛིན་པ་མེད་པ་རྣམས་ལའང་ངར་འཛིན་པ་དང་། ཉོན་མོངས་པ་མཐོང་བའི་ཕྱིར་རོ། །གལ་ཏེ་མི་རྟག་སོགས་སུ་རྟོགས་པས་མི་སྤོང་ཡང་། དེ་དག་འབྲེལ་བའི་གང་ཟག་གི་བདག་མེད་རྟོགས་པས་སྤོང་ངོ་སྙམ་ན། ཕུང་པོ་མི་རྟག་སོགས་ཀྱི་དངོས་པོར་ཞེན་པ་དེ་དག་གིས་ནི་གང་ཟག་གི་བདག་མེད་པ་རྟོགས་པར་ཡང་མི་འགྱུར་ཏེ། བདག་ཏུ་གདགས་པའི་རྒྱུ་ཕུང་པོ་ལ་དམིགས་པའི་ཕྱིར། རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། །ངར་འཛིན་ཡོད་ན་ཡང་ལས་ཏེ། །དེ་ལ་ཡང་ནི་སྐྱེ་བ་ཡིན། །ལམ་གསུམ་ཐོག་མཐའ་དབུས་མེད་པ། །འཁོར་བའི་དཀྱིལ་འཁོར་འགལ་མེ་ཡི། །དཀྱིལ་འཁོར་ལྟ་བུར་ཕན་ཚུན་གྱི། །རྒྱུ་ཅན་གྱིས་འཁོར་བར་འགྱུར། །དེ་ནི་རང་གཞན་གཉིས་ཀ་དང་། །དུས་གསུམ་ཉིད་དུའང་མ་མཐོང་ཕྱིར། །ངར་འཛིན་པ་ནི་ཟད་པར་འགྱུར། །དེ་ནས་ལས་དང་སྐྱེ་བ་ཡང་། ཞེས་དང་། ཇི་ལྟར་མིག་ནི་འཁྲུལ་བ་ཡིས། །འགལ་མེའི་མཁོར་ལོ་       འཛིན་བྱེད་པ། །དེ་བཞིན་དབང་པོ་རྣམས་ཀྱིས་ནི། །ད་ལྟའི་ཡུལ་དག་འཛིན་པར་བྱེད། །དབང་པོ་དང་ནི་དབང་དོན་རྣམས། །འབྱུང་བ་ལྔ་ཡི་རང་བཞིན་འདོད། །འབྱུང་བ་སོ་སོར་དོན་མེད་པས། །འདི་དག་དོན་དུ་དོན་མེད་དོ། ། འབྱུང་རྣམས་སོ་སོར་ཐ་དད་ན། །བུད་ཤིང་མེད་པའི་མེར་ཐལ་འགྱུར། །འདུས་ན་མཚན་ཉིད་མེད་འགྱུར་ཏེ། །ལྷག་མ་ལ་ཡང་དེ་ལྟར་ངེས། །དེ་ལྟར་འབྱུང་རྣམས་རྣམ་གཉིས་སུའང་། །དོན་མེད་པས་ན་འདུས་དོན་མེད། །འདུས་པ་དོན་མེད་ཉིད་ཀྱི་ཕྱིར། །གཟུགས་ཀྱང་དོན་དུ་དོན་མེད་དོ། །རྣམ་ཤེས་ཚོར་དང་འདུ་ཤེས་དང་། །འདུ་བྱེད་རྣམས་ཀྱང་ཐམས་ཅད་དུ། །སོ་སོར་བདག་ཉིད་དོན་མེད་ཕྱིར། །དམ་པའི་དོན་དུ་དོན་མེད་དོ། །ཇི་ལྟར་སྡུག་བསྔལ་ཕྱིར་བཅོས་ལ། །དོན་དུ་བདེ་བར་ང་རྒྱལ་བྱེད། །དེ་བཞིན་བདེ་འཇོམས་བྱུང་བ་ལ། ། སྡུག་བསྔལ་དུ་ཡང་ང་རྒྱལ་བྱེད། །དེ་ལྟར་དངོས་པོ་ཉིད་མེད་ཕྱིར། །བདེ་དང་ཕྲད་པའི་སྲེད་པ་དང་། །སྡུག་བསྔལ་བྲལ་བའི་སྲེད་པ་སྤོང་། །དེ་ཕྱིར་དེ་དག་མཐོང་བས་གྲོལ། །གང་གིས་མཐོང་བར་འགྱུར་ཞེ་ན། །ཐ་སྙད་དུ་ནི་སེམས་ལ་རྗོད། །སེམས་བྱུང་མེད་པར་སེམས་མེད་དེ། །དོན་མེད་ཕྱིར་ན་ཡོད་མི་འདོད། ། དེ་ལྟར་ཡན་ལག་ཇི་བཞིན་དུ། །འགྲོ་བ་དོན་མེད་ཤེས་ནས་ནི། །རྒྱུ་མེད་པ་ཡི་མེ་བཞིན་དུ། །གནས་མེད་ལེན་མེད་མྱ་ངན་འདའ། །ཞེས་འཁོར་བ་དངོས་པོ་ལ་མངོན་པར་ཞེན་པ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་དང་། མྱང་འདས་ད… ས་པོ་རང་བཞིན་མེད་པར་ཤེས་པའི་རྗེས་སུ་བྱེད་པར་གསུངས་པའི་ཕྱིར། ཅི་སྟེ་བྱང་ཆུབ་སེམས་དཔའ་རྣམས་ཁོ་ནས་དེ་ལྟར་རང་བཞིན་མེད་པར་མཐོང་བ་ཡིན་ནོ་ཞེ་ན། མ་ཡིན་ཏེ། ཉན་ཐོས་དང་། རང་སངས་རྒྱས་རྣམས་ཀྱི་དབང་དུ་_ མཛད་ནས། དེ་སྐད་གསུངས་པའི་ཕྱིར་རོ། །འདི་ཇི་ལྟར་ཤེས་ཤེ་ན། དེའི་མཇུག་ཐོགས་སུ། བྱང་ཆུབ་སེམས་དཔའི་དབང་དུ་བྱས་ནས། དེ་ལྟར་བྱང་ཆུབ་སེམས་དཔས་ཀྱང་། །མཐོང་ནས་བྱང་ཆུབ་ངེས་པར་འདོད། །འོན་ཀྱང་དེ་ནི་སྙིང་རྗེ་ཡིས། །བྱང་ཆུབ་བར་དུ་སྲིད་འཚམས་སྦྱོར། །ཞེས་སོགས་གསུངས་པའི་ཕྱིར་རོ། །ཉན་ཐོས་ལ་བསྟན་པའི་མདོ་དག་ལས་ཀྱང་། ཉན་ཐོས་རྣམས་ཀྱི་ཉོན་མོངས་པའི་སྒྲིབ་པ་སྤང་བའི་ཕྱིར། གཟུགས་ནི་དབུ་བ་བརྡོས་པ་འདྲ། ། ཚོར་བ་ཆུའི་ཆུ་བུར་བཞིན། །འདུ་ཤེས་སྨིག་སྒྱུ་ལྟ་བུ་སྟེ། །འདུ་བྱེད་རྣམས་ནི་ཆུ་ཤིང་བཞིན། །རྣམ་པར་ཤེས་པ་སྒྱུ་མ་ལྟར། །ཉི་མའི་གཉེན་གྱིས་བཀའ་སྩལ་ཏོ། །ཞེས་སོགས་ཀྱིས་དབུ་བ་བརྡོས་པ་དང་། ཆུའི་ཆུ་བུར་དང་། སྨིག་སྒྱུའི་ཆུ་དང་། ཆུ་ཤིང་གི་ཕུང་པོ་དང་། སྒྱུ་མ་ལ་སོགས་པའི་དཔེ་དག་གིས་འདུ་བྱེད་རྣམས་རང་བཞིན་མེད་པར་དཔྱད་པ་ཡིན་ནོ། །དོན་འདི་ཉིད་སློབ་དཔོན་གྱིས་ཀྱང་སྟོན་པར་བཞེད་ནས། རིན་ཆེན་ཕྲེང་བ་ལས། ཐེག་པ་ཆེ་ལས་སྐྱེ་མེད་བསྟན། །གཞན་གྱི་ཟད་པ་སྟོང་པ་ཉིད། །ཟད་དང་མི་སྐྱེ་དོན་དུ་ནི། །གཅིག་པ་དེ་ཕྱིར་བཟོད་པར་གྱིས། །ཞེས་དང་། རྩ་བ་ལས། བཅོམ་ལྡན་དངོས་དང་དངོས་མེད་པ། །མཁྱེན་པས་ཀ་ཏ་ཡ་ན་ཡི། །གདམས་ངག་ལས་ནི་ཡོད་པ་དང་། །མེད་པ་གཉིས་ཀའང་དགག་པ་མཛད། །ཞེས་གསུངས་སོ། །དེ་ལྟ་ན་འཁོར་ལོ་དང་པོར་སྐྱེ་འཇིག་གི་རྣམ་པས་ཆོས་སྟོན་གྱི། རང་བཞིན་མེད་པའི་རྣམ་པས་མི་སྟོན་པ་ཅི་ཞེ་ན། རྒྱུད་མ་སྨིན་པ་དག་མི་རྟག་སོགས་ཀྱི་སྐྱོ་བ་བསྐྱེད་ནས། རིམ་ཀྱིས་སྟོང་པ་ཉིད་ལ་འཇུག་པའི་ཕྱིར་གསལ་པོ་མ་གསུངས་པ་ཡིན་གྱི། གཏན་ནས་མ་གསུངས་པ་མ་ཡིན་ཏེ། དེ་བཞིན་གཤེགས་པའི་གསུང་ཐམས་ཅད་དེ་ཁོ་ན་ ཉིད་ལ་གཞོལ་བའི་ཕྱིར་དང་། དེ་ཁོ་ན་ཉིད་མ་བསྟན་ན་གྲོལ་བར་མི་འགྱུར་བ་ལས། ཀུན་ཤེས་ལ་སོགས་པ་འཁོར་ལོ་དང་པོ་ལ་བརྟེན་ནས། དེ་ཁོ་ན་ཉིད་མཐོང་ཞིང་གྲོལ་བ་ཡང་ཡིན་པའི་ཕྱིར་རོ། །དེས་ན་དབང་པོ་རྟུལ་པོ་རྒྱུད་ཡོངས་སུ་མ་སྨིན་པ་རྣམས་ལ་ནི་སྐྱེ་བ་དང་འཇིག་པའི་རྣམ་པས་བསྟན་པ་རིགས་ཏེ། རིགས་པ་དྲུག་བཅུ་པ་ལས། སྐྱེ་བ་དང་ནི་འཇིག་པ་དག །དགོས་པའི་དོན་དུ་བསྟན་པའོ། །སྐྱེ་བ་ཤེས་པས་འཇིག་པ་ཤེས། །འཇིག་པར་ཤེས་པས་མི་རྟག་ཤེས། ། མི་རྟག་ཉིད་ལ་འཇུག་པ་ཤེས། །ཆོས་ཀྱི་ཚུལ་ཡང་རྟོགས་པར་འགྱུར། །ཞེས་སོ། ། དབང་པོ་རྣོན་པོ་རྒྱུད་ཡོངས་སུ་སྨིན་པ་དག་གིས་ནི་སྐྱེ་འཇིག་དང་། མི་རྟག་སོགས་ཀྱི་རྣམ་པའི་ཆོས་བསྟན་པ་ལས་ཀྱང་། སྟོང་པ་ཉིད་ཀྱི་དོན་ཁོང་དུ་ཆུད་པར་འགྱུར་ཏེ། རང་བཞིན་གྱིས་ཡོད་ན་སྐྱེ་འཇིག་དང་མི་རྟག་སོགས་མི་རུང་བའི་ཕྱིར་རོ། །བྱང་ཆུབ་སེམས་འགྲེལ་ལས། གང་གི་རྣམ་ཤེས་སྐད་ཅིག་མ། །དེ་ཡི་དེ་ནི་རྟག་མ་ཡིན། །མི་རྟག་པ་ཡི་སེམས་ཉིད་ནི། །སྟོང་པ་ཉིད་དང་འགལ་མི་འགྱུར། །མདོར་ན་སངས་རྒྱས་རྣམས་ཀྱིས་སེམས། །མི་རྟག་ཉིད་དུ་བཞེད་གྱུར་ན། །དེ་དག་སེམས་དེ་སྟོང་ཉིད་དུ། །ཅི་ཡི་ཕྱིར་ན་བཞེད་མི་འགྱུར། ། ཞེས་སོ། །དེ་ལྟར་ན། སྡེ་པ་བཅོ་བརྒྱད་ཀྱི་ལྟ་བ་སྟོན་པའི་བསྟན་བཅོས་རྣམས་ཀྱིས་འཁོར་ལོ་དང་པོའི་དགོངས་པ་ཇི་ལྟ་བ་བཞིན་དུ་མ་བཀྲོལ་བར་འགྱུར་ཏེ། འཁོར་ལོ་དང་པོའི་དོན་ཆོས་ཐམས་ཅད་རང་བཞིན་མེད་པར་བསྟན་པ་ཡིན་པ་ལ། དེ་དག་གིས་རང་བཞིན་དང་བཅས་པར་འདོད་པའི་ཕྱིར་ཞེ་ན། དེ་ནི་འདོད་དེ། དེ་དག་གི་ཐུན་མོང་མ་ཡིན་པའི་འདོད་པ་གང་ཟག་རྫས་སུ་གྲུབ་པ་དང་། དུས་གསུམ་རྫས་སུ་གྲུབ་པ་དང་། འདུས་མ་བྱས་དང་མི་ལྡན་པའི་འདུ་བྱེད་རྫས་སུ་གྲུབ་པ་དང་། རྡུལ་ཕྲན་ཆ་མེད་དང་། དོན་ལྐོག་ན་མོ་ལ་སོགས་པ་དེ་བཞིན་གཤེགས་པའི་དགོངས་པར་མི་རུང་བའི་ཕྱིར་དང་། དེ་དག་གི་གྲུབ་མཐའ་རྣམས་ཕན་ཚུན་དང་ནང་འགལ་བ་ཡིན་ཞིང་། རིགས་པས་གནོད་པའི་ཕྱིར་རོ། །ཅི་སྟེ་ཉན་རང་གིས་ཆོས་ཀྱི་བདག་མེད་རྟོགས་ན། ཤེས་བྱའི་སྒྲིབ་པ་ཅིའི་ཕྱིར་མི་སྤོང་ཞེ་ན་ཆོས་ཀྱི་བདག་མེད་མཐོང་བ་ཙམ་གྱིས་ཤེས་བྱའི་སྒྲིབ་པ་ཐམས་ཅད་སྤོང་བ་ནི་མ་ཡིན་ཏེ། དེ་ལྟ་ན། ཐེག་ཆེན་གྱི་མཐོང་བའི་ལམ་ཉིད་དུ་སྒྲིབ་པ་ཐམས་ཅད་སྤོང་བར་ཐལ་བའི་ཕྱིར་རོ། །འོན་ཀྱང་། ཡུན་རིང་དུ་གོམས་པས་སྤོང་བ་ཡིན་ན། ཉན་ཐོས་ལ་སོགས་ནི། ལམ་ཡུན་རིང་པོར་གོམས་པར་བྱེད་པ་མ་ཡིན་ཏེ། ཚེ་གསུམ་ལ་སོགས་པས་འབྲས་བུ་ཐོབ་པའི་ཕྱིར་རོ། །དེ་ལྟ་ན། ས་དྲུག་པ་མན་ཆད་ཀྱི་བྱང་སེམས་ཀྱིས་སྤངས་པའི་ཤེས་བྱའི་སྒྲིབ་པ་རྣམས་ཉན་རང་དགྲ་བཅོམ་གྱིས་ཀྱང་སྤངས་པར་འགྱུར་ཏེ། དེ་དག་གིས་བསྐལ་པ་དུ་མར་ཆོས་ལ་བདག་མེད་པར་གོམས་པའི་ཕྱིར་དང་། ཉན་རང་བློའི་སྟོབས་ཀྱིས་ཟིལ་གྱིས་གནོན་མི་ནུས་པའི་ཕྱིར་ཞེ་ན། མ་ངེས་ཏེ། ས་བདུན་པ་མན་ཆད་ཀྱི་བྱང་སེམས་ཀྱིས་ཉོན་ཡིད་དང་། ཉོན་མོངས་ཐམས་ཅད་སྤངས་པར་འགྱུར་ཏེ། ཆོས་ཀྱི་བདག་མེད་གཏན་ནས་མ་རྟོགས་ཤིང་། གང་ཟག་གི་བདག་མེད་ཀྱང་ཡུན་རིང་དུ་མ་བསྒོམས་པའི་ཉན་རང་དགྲ་བཅོམ་པས་དེ་དག་སྤངས་པའི་ཕྱིར་དང་། བྱང་སེམས་ཀྱིས་བདག་མེད་གཉིས་ལ་བསྐལ་པ་དུ་མར་གོམས་པར་བྱས་པའི་ཕྱིར་རོ། ། གལ་ཏེ་ཉན་ཐོས་ཀྱི་ཐེག་པ་ལས་ཀྱང་ཆོས་ལ་བདག་མེད་བསྟན་ན། ཐེག་པ་ཆེ་ཆུང་གི་སྡེ་སྣོད་ལ་ཁྱད་པར་མེད་པའི་ཕྱིར་ཐེག་ཆེན་བསྟན་པ་དོན་མེད་པར་འགྱུར་རོ་སྙམ་པ་དེའང་ལུང་དང་རིགས་པ་དང་འགལ་ཏེ། ཐེག་ཆེན་བསྟན་པས་ནི་ཆོས་ལ་བདག་མེད་ཙམ་སྟོན་པ་མ་ཡིན་གྱི། བྱང་ཆུབ་སེམས་དཔའ་རྣམས་ཀྱི་ས་དང་། ཕ་རོལ་དུ་ཕྱིན་པ་དང་། ། སྨོན་ལམ་དང་། སྙིང་རྗེ་ཆེན་པོ་སོགས་དང་། ། ཡོངས་སུ་བསྔོ་བ་དང་། ཚོགས་གཉིས་དང་། བསམ་གྱིས་མི་ཁྱབ་པའི་ཆོས་ཉིད་ཀྱང་སྟོན་པ་ཡིན་ནོ། །རིན་ཆེན་ཕྲེང་བ་ལས། ཉན་ཐོས་ཐེག་པ་དེ་ལས་ནི། ། བྱང་ཆུབ་སེམས་དཔའི་སྨོན་ལམ་དང་། །སྤྱོད་པ་ཡོངས་བསྔོ་མ་བཤད་དེས། ། བྱང་ཆུབ་སེམས་དཔར་ག་ལ་འགྱུར། །བྱང་ཆུབ་སྤྱོད་ལ་གནས་པའི་དོན། །མདོ་སྡེ་ལས་ནི་བཀའ་མ་སྩལ། །ཐེག་པ་ཆེ་ལས་བཀའ་སྩལ་པ། །དེ་ཕྱིར་མཁས་པ་རྣམས་ཀྱིས་བཟུང་། ཞེས་སོ། །འོན་ཏེ། ཕར་ཕྱིན་སོགས་མ་བསྟན་པར་མི་འཐད་དེ། ཆོས་ཐམས་ཅད་རང་བཞིན་མེད་པར་རྟོགས་པའི་ཤེས་རབ་དང་། ། དེས་ཟིན་པའི་སྦྱིན་པ་སོགས་དུ་མ་ཡོད་པའི་ཕྱིར་རོ་སྙམ་ན། མ་ངེས་ཏེ། ཆེད་དུ་བྱ་བ་སེམས་ཅན་ཐམས་ཅད་ཀྱི་དོན་དུ་རྫོགས་པའི་བྱང་ཆུབ་དུ་བསྔོས་པ་སོགས་དམ་པ་དྲུག་ལྡན་ནམ། ཆོས་བཞི་ལྡན་ནམ། ཡོན་ཏན་བཞི་ལྡན་ནམ། བརྒྱད་ལྡན་ནམ། དམ་པ་བཅུ་གཉིས་དང་ལྡན་པ་སོགས་ཀྱི་སྦྱིན་པ་ལ་སོགས་པ་མེད་པའི་ཕྱིར་རོ། །འོ་ན། མདོ་དང་བསྟན་བཅོས་འདི་ལས་མི་རྟོག་ཡེ་ཤེས་ཀྱིས་ཟིན་མ་ཟིན་གྱི་སྦྱིན་སོགས་ལ་འཇིག་རྟེན་ལས་འདས་མ་འདས་ཀྱི་ཕར་ཕྱིན་དུ་བཤད་པ་དང་འགལ་ལོ་ཞེ་ན། སྐྱོན་མེད་དེ། དེ་ནི་བྱང་ཆུབ་སེམས་དཔའ་གཞིར་བཞག་པའི་སྦྱིན་པ་ལ་སོགས་པའི་དབང་དུ་བྱས་པའི་ཕྱིར་རོ། །གཞན་ཡང་། ཉན་རང་འཕགས་པ་ལ་ཆོས་ཐམས་ཅད་རང་བཞིན་མེད་པར་ཤེས་པ་ཡོད་ཅིང་། ། དེས་ཟིན་པའི་སྒོ་གསུམ་གྱི་ལས་དུ་མ་ཡོད་དུ་ཟིན་ཀྱང་། ས་དང་ཕར་ཕྱིན་སོགས་ཡོད་པར་མི་འགྱུར་ཏེ། དེ་དག་ནི་རྣམ་པར་གྲོལ་བ་ཙམ་དོན་དུ་གཉེར་བ་ཡིན་གྱི། ཤེས་བྱ་ཤེས་པ་དང་གཞན་དོན་རྒྱ་ཆེན་པོ་དོན་དུ་གཉེར་བ་མ་ཡིན་པས། ས་དང་ཕར་ཕྱིན་སོགས་རེ་ཤིག་དེའི་སྤང་བླང་བྱ་རྒྱུའི་ཤེས་བྱ་གང་ཡང་མ་ཡིན་ནོ། ། གཞན་ཡང་། ཉན་ཐོས་ཀྱི་ཐེག་པ་ལས་ཉོན་སྒྲིབ་ཙམ་སྤང་བའི་ཕྱིར། ཆོས་ཀྱི་བདག་མེད་མདོ་ཙམ་བསྟན་ལ། ཐེག་པ་ཆེན་པོར་ནི་སྒྲིབ་པ་གཉིས་ཀ་སྤང་བའི་ཕྱིར་ཆོས་ཀྱི་བདག་མེད་གསལ་ཞིང་རྒྱས་པར་གསུངས་པའི་ཕྱིར་ཁྱད་ཡོད་དོ། ། འཇིག་རྟེན་འདས་བསྟོད་ལས། མཚན་མ་མེད་པ་མ་རྟོགས་པར། །ཁྱོད་ཀྱིས་ཐར་པ་མེད་པར་གསུངས། །དེ་ཕྱིར་ཁྱོད་ཀྱིས་ཐེག་ཆེན་ལས། །དེ་ནི་ཚང་བར་བསྟན་པ་ལགས། །ཞེས་གསུངས་སོ། །ཅི་སྟེ། ཉན་རང་གིས་ཆོས་ཐམས་ཅད་རང་བཞིན་མེད་པར་རྟོགས་པའི་ཕྱིར་དབུ་མ་པ་ཡིན་ན། ཐེག་ཆེན་པར་འགྱུར་རོ་ཞེ་ན། དེ་ནི་གྲུབ་མཐའ་དང་། ཐེག་པ་ཤན་མ་ཕྱེད་པ་སྟེ། གྲུབ་མཐའ་བཞི་པོ་རེ་རེའི་ལུགས་ལའང་ཐེག་པ་གསུམ་ཁས་ལེན་ཏེ། མཛོད་ལས། རྣམ་གཟིགས་མར་མེ་རིན་ཆེན་གཙུག །གྲངས་མེད་གསུམ་གྱི་ཐ་མར་བྱུང་། །དང་པོ་ཤཱཀྱ་ཐུབ་པ་ཡིན། །ཀུན་ལ་ཐམས་ཅད་སྙིང་རྗེ་ཡིས། །བྱིན་པར་བྱེད་པས་སྦྱིན་པ་རྫོགས། །ཆགས་བཅས་ཡན་ལག་བཅད་ཀྱང་ནི། །མི་འཁྲུག་བཟོད་དང་ཚུལ་ཁྲིམས་ཀྱི། །སྐར་རྒྱལ་བསྟོད་པས་བརྩོན་འགྲུས་ཀྱི། །དེ་མ་ཐག་ལ་ཏིང་འཛིན་བློའི། །ཞེས་དང་། དེ་གྲངས་མེད་གསུམ་ལ་སངས་རྒྱས་ཞེས་དང་། དེ་བཞིན་དུ། ལུང་སྡེ་བཞི་སོགས་ལས་ཀྱང་། དང་པོ་བྱང་ཆུབ་ཏུ་ཐུགས་བསྐྱེད་ཚུལ་དང་། བསྐལ་པ་གྲངས་མེད་གསུམ་དུ་ཚོགས་བསགས་ནས་ཕར་ཕྱིན་དྲུག་རྫོགས་ཚུལ་དང་། མཐར་འབྲས་བུ་སངས་རྒྱས་རྙེད་ནས་ཆོས་འཁོར་བསྐོར་བ་སོགས་གསུངས་པ་ནི། སྡེ་པ་དག་གི་ཐེག་ཆེན་གྱི་རྣམ་བཞག་ཡིན་ཞིང་། བསེ་  རུ་བསྐལ་པ་བརྒྱའི་རྒྱུས། །ཞེས་དང་། མྱུར་བ་སྲིད་པ་གསུམ་གྱིས་ཐར་ཞེས་སོགས་རང་རྒྱལ་དང་། ཉན་ཐོས་ཀྱི་ཐེག་པ་ལའང་ཁྱད་པར་ཆེན་པོ་འདོད་པའི་ཕྱིར་རོ། །རྣལ་འབྱོར་སྤྱོད་པའི་ལུགས་ལ། ཐེག་པ་གསུམ་གྱི་རྣམ་བཞག་བྱེད་དེ། རྒྱུ་རིགས་གསུམ་དུ་ངེས་པ་དང་། ལམ་སྒྲུབ་པ་གསུམ་དུ་ངེས་པ་དང་། འབྲས་བུ་མཐར་ཐུག་གི་མྱང་འདས་གསུམ་དུ་ངེས་པར་འདོད་པའི་ཕྱིར་རོ། །དེའང་། རང་གི་གཞུང་ལུགས་ནས་བཤད་པའི་ལམ་ཉམས་སུ་བླངས་པས་བྱང་ཆུབ་གསུམ་ཐོབ་ཀྱི། བྱེ་བྲག་སྨྲ་བ་སོགས་ཀྱི་གྲུབ་མཐའ་ལ་ལྟོས་པ་ནི་མ་ཡིན་ཏེ། རྣལ་འབྱོར་སྤྱོད་པའི་ས་དང་། མངོན་པ་ཀུན་ལས་བཏུས་སོགས་ནས་ཐེག་པ་གསུམ་ཀའི་ལམ་བསྟན་པ་ལྟ་བུའོ། །དབུ་མ་ལྟར་ན་ཡང་། ཐེག་པ་གསུམ་ཀའི་རྣམ་བཞག་བྱེད་དེ། མདོ་ལས། རབ་འབྱོར། ཉན་ཐོས་ཀྱི་བྱང་ཆུབ་ཐོབ་པར་འདོད་པས་ཀྱང་། ཤེས་རབ་ཀྱི་ཕ་རོལ་དུ་ཕྱིན་པ་ལ་བསླབ་པར་བྱའོ། །ཞེས་སོགས་དང༌། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང༌། །རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པས། །བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། །དཔེར་ན་ཚུ་རོལ་ཕ་རོལ་འགྲོ་ངོགས་མི་མཐོང་ཞིང་།། ཞེས་གསུངས་པ་ལྟ་བུའོ། །ཡུམ་གྱི་ལུང་དེ་དག་གིས་ཉན་རང་འཕགས་པས་དབུ་མ་པའི་ལམ་ལ་བརྟེན་ནས་རང་གི་བྱང་ཆུབ་ཐོབ་པ་དང་། ཆོས་ཀྱི་བདག་མེད་རྟོགས་པ་གཉིས་ཀ་བསྟན་པ་ཡིན་ནོ། །དེ་ལྟ་ན། ཉན་རང་འཕགས་པ་དབུ་མ་པ་ནི་ཡིན་ཏེ། སྟོང་པ་ཉིད་དང་། རྟེན་ཅིང་འབྲེལ་པར་འབྱུང་བ་དང་། ། དབུ་མའི་ལམ་རྣམས་ནི་མིང་གི་རྣམ་གྲངས་ཡིན་ལ། དེ་དག་གི་དོན་རྟོགས་པའི་ཕྱིར་རོ། །དེ་དག་གི་དོན་མ་རྟོགས་ན། ཉོན་མོངས་པ་སྤོང་བ་དང་སྤངས་པར་ཡང་མི་འཐད་དེ། རིགས་པ་དྲུག་ཅུ་པ་ལས། དངོས་པོར་ཁས་ལེན་ཡོད་ན་ནི། ། འདོད་ཆགས་ཞེ་སྡང་མི་བཟད་འབྱུང༌། །ལྟ་བ་མ་རུངས་ཡོངས་སུ་འཛིན། །དེ་ལས་བྱུང་བའི་རྩོད་པར་འགྱུར། །དེ་ནི་ལྟ་བ་ཀུན་གྱི་རྒྱུ། །དེ་མེད་ཉོན་མོངས་མི་སྐྱེ་སྟེ། །དེ་བས་དེ་ནི་ཡོངས་ཤེས་ན། །ལྟ་དང་ཉོན་མོངས་ཡོངས་སུ་འབྱང་། ། གང་གིས་དེ་ཤེས་འགྱུར་ཞེ་ན། །རྟེན་ཅིང་འབྲེལ་འབྱུང་མཐོང་བ་སྟེ། །བརྟེན་ནས་སྐྱེས་པ་མ་སྐྱེས་ཞེས། །ཡང་དག་མཁྱེན་པའི་མཆོག་གིས་གསུངས། །ཅེས་སོ། ། འདིས་ཀྱང་ཉན་རང་གིས་དབུ་མའི་ལམ་དང་། ཆོས་ཀྱི་བདག་མེད་གཉིས་ཀ་རྟོགས་པར་གསལ་བར་བསྟན་པ་ཡིན་ནོ། །དེ་ལྟ་ན། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་སྨྲ་བ་རྣམས་ནི། འཕགས་པ་ཀླུ་སྒྲུབ་ཀྱི་དགོངས་པ་ཕྱིན་ཅི་མ་ལོག་པ་ཡིན་ཅིང་། མདོ་སྡེ་རྒྱན་ལས། ཆེར་འོས་སེམས་སྐྱེད་སྤངས་པའི་སྐྱེ་བོ་དག །གཞན་དོན་སེམས་དང་དེ་ཡི་ཐབས་རྙེད་དང་། །དགོངས་ཆེན་དོན་དང་དེ་ཉིད་མཆོག་མཐོང་པའི། །བདེ་བ་དེ་སྤངས་ཞི་བར་འགྲོ་བར་འགྱུར། ། ཞེས་དང་། དེ་བཞིན་དུ། བྱམས་ཆོས་གཞན་རྣམས་ལས་ཀྱང་ཚིག་གི་སྒྲས་ཟིན་ལ། ཉན་རང་གིས་ཆོས་ཐམས་ཅད་རང་བཞིན་མེད་པར་རྟོགས་པར་བཤད་པ་མེད་དོ། །ལུང་གི་སྒྲས་ཟིན་གཉིས་ཀ་ལ་ཡོད་ཀྱང་། རིགས་པ་ཀླུ་སྒྲུབ་ཀྱི་ལུགས་འབའ་ཞིག་བཟང་བ་ཡིན་ནོ། །རིགས་པ་དྲུག་བཅུ་པ་ལས། གང་ཡང་རུང་བའི་གནས་རྙེད་ནས། །ཉོན་མོངས་སྦྲུལ་གདུག་གཡོན་ཅན་གྱིས། །ཟིན་པར་འགྱུར་རོ་གང་གི་སེམས། །གནས་མེད་དེ་དག་ཟིན་མི་འགྱུར། །གནས་བཅས་སེམས་དང་ལྡན་རྣམས་ལ། །ཉོན་མོངས་དུག་ཆེན་ཅིས་མི་འབྱུང་། །གང་ཚེ་བར་མར་འདུག་པ་ཡང་། །ཉོན་མོངས་སྦྲུལ་གྱིས་ཟིན་པར་འགྱུར། །ཞེས་དང་། །་གནས་ཡོད་ན་ནི་འདོད་ཆགས་དང་། །འདོད་ཆགས་བྲལ་བར་འགྱུར་ཞིག་ན། ། གནས་མེད་བདག་ཉིད་ཆེན་པོ་རྣམས། །ཆགས་པ་མེད་ཅིང་ཆགས་བྲལ་མིན། ། ཞེས་སོ། ། གཉིས་པ་ལ། ས་དེར་སྦྱིན་པའི་ཕར་ཕྱིན་ལྷག་པར་བསྟན། ཞར་ལ་སྦྱིན་པའི་བསྔགས་པ་བཤད། འཇིག་རྟེན་ལས་འདས་མ་འདས་ཀྱི་སྦྱིན་པའི་ཁྱད་པར་བསྟན་པ་གསུམ་གྱི་དང་པོ་ལ། དངོས་དང་། དེས་ཡོན་ཏན་གཞན་ཡང་མཚོན་པ་གཉིས་ཀྱི་དང་པོ་ནི། དེའི་ཕྱིར་བློ་མ་དཀྲུགས་པ་རྣམས་ཀྱིས་རང་གི་དོན་གྱི་དེ་ཁོ་ན་ཉིད་ཁོང་དུ་ཆུད་པར་ནུས་པས་དཀྱུས་མ་བརྗོད་པར་བྱའོ། །ས་དང་པོ་ཐོབ་པ་དེའི་ཚེ། བྱང་ཆུབ་སེམས་དཔའ་དེ་ལ་རྫོགས་པའི་སངས་རྒྱས་ཀྱི་རྒྱུ་བྱང་ཆུབ་ཀྱི་སྦྱིན་པ་དང་། ཚུལ་ཁྲིམས་དང༌། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་དང་། ཐབས་དང་། སྨོན་ལམ་དང་། སྟོབས་དང་། ཡེ་ཤེས་ཏེ་བཅུ་ལས། རྣམ་མཁྱེན་གྱི་རྒྱུ་དང་པོ་སྦྱིན་པའི་ཕ་རོལ་དུ་ཕྱིན་པ་ཉིད་ནི་ཆེས་ལྷག་པ་ཡོད་པར་འགྱུར་ཏེ། ཕ་རོལ་དུ་ཕྱིན་པ་གཞན་རྣམས་མེད་པ་ནི་མ་ཡིན་ནོ། །་གཉིས་པ་ནི། དེའི་ཚེ་བྱང་ཆུབ་སེམས་དཔས་ཕྱི་རོལ་གྱི་དངོས་པོ་ཕལ་པ་གཞན་ལྟ་ཅི་སྨོས། སློང་བ་དག་ལ་རང་གི་ཤ་བཅད་དེ་སྟེར་བ་ལའང་གུས་པར་བྱས་པའི་ལུས་ངག་གི་ཁྱད་པར་ལས་དེའི་ཡོན་ཏན་སྣང་དུ་མི་རུང་ཞིང་། ལྐོག་ཏུ་གྱུར་པས་རྟོགས་པ་དང་། ཡོན་ཏན་བརྒྱ་ཕྲག་བཅུ་གཉིས་ལ་སོགས་པ་རྗེས་སུ་དཔོག་པའི་རྒྱུར་ཡང་འགྱུར་ཏེ། ཤེས་རབ་དང་སྙིང་རྗེས་བདག་གཞན་མཉམ་པ་ཉིད་དུ་མ་རྟོགས་ན། གཞན་དོན་དུ་རང་གི་ཤ་སྟེར་བ་ལ་གུས་པར་མི་འགྱུར་བའི་ཕྱིར་རོ། ། གཉིས་པ་ལ། རྒྱལ་བས་དང་པོར་སྦྱིན་པའི་གཏམ་མཛད་པའི་རྒྱུ་མཚན། གཏོང་བ་པོ་དང་ཚུལ་དང་མི་མཐུན་ཡང་སྦྱིན་པས་གནས་སྐབས་དང་མཐར་ཐུག་གི་བདེ་བ་བསྐྱེད། རྒྱལ་སྲས་ལ་མྱུར་དུ་བདེ་བ་བསྐྱེད། དོན་བསྡུ་བ་དང་། རྒྱལ་སྲས་ལ་བདེ་བ་བསྐྱེད་ཚུལ་བྱེ་བྲག་ཏུ་བཤད་པ་དང་པོ་ནི། བྱང་ཆུབ་སེམས་དཔའི་སྦྱིན་པ་སངས་རྒྱས་ཀྱི་རྒྱུ་དང་པོ་དང་། ལྐོག་གྱུར་གྱི་ཡོན་ཏན་ངེས་པའི་རྟགས་ཡིན་པ་བཞིན་དུ། སོ་སོ་སྐྱེ་བོ་དང་། ཉན་རང་རྣམས་ཀྱི་ཡང་སྡུག་བསྔལ་ཕྱིར་བཅོས་པ་དང༌། གཏན་དུ་བདེ་བའི་རྒྱུ་ཡིན་ནོ་ཞེས་བསྟན་པའི་ཕྱིར། ཕྱིན་ཅི་ལོག་ལ་མངོན་པར་ཞེན་པའི་སྐྱེ་བོ་འདི་ཀུན་བཀྲེས་སྐོམ་དང་། ནད་དང་། ཚ་གྲང་ལ་སོགས་པའི་གཉེན་པོ་སྡུག་བསྔལ་ཕྱིར་བཅོས་པ་ཙམ་ལ་ཕྱིན་ཅི་ལོག་གི་བློས་བདེ་བར་སྒྲོ་བཏགས་ནས་བདེ་བའི་བདག་ཉིད་མ་ཡིན་པ་ལ་བདེ་བར་ཞེན་ནས། དེ་ལྟ་བུའི་བདེ་བ་མངོན་པར་འདོད་ཅིང་མི་རྣམས་ཀྱི་སྡུག་བསྔལ་ཕྱིར་བཅོས་པ་ཙམ་གྱི་རང་བཞིན་གྱི་བདེ་བ་གང་ཡིན་པ་དེ་ཡང་བདེ་བའི་རྒྱུ་མ་ཡིན་པ་ལ་རྒྱུར་ཞེན་པ་ཕྱིན་ཅི་ལོག་གི་བདག་ཉིད་ཟས་གོས་ལ་སོགས་པའི་ལོངས་སྤྱོད་མེད་པར་འབྱུང་བ་མིན་ལ། སྡུག་བསྔལ་ཕྱིར་བཅོས་པའི་རྒྱུར་གྱུར་པའི་མངོན་པར་འདོད་པའི་ཡུལ་ལོངས་སྤྱོད་དེ་དག་ཀྱང་ནི་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་བསགས་པ་རྣམས་ལ་འབྱུང་གི། མ་བསགས་པ་རྣམས་ལ་མི་འབྱུང་བར་མཁྱེན་ནས་ཐུབ་པ་བཅོམ་ལྡན་འདས། འགྲོ་བ་མ་ལུས་པའི་བསམ་པ་མཁྱེན་པས་གདུལ་བྱ་རྣམས་ལ་ཚུལ་ཁྲིམས་ལ་སོགས་པའི་གཏམ་རྣམས་ལས་དང་པོར་བསོད་ནམས་བྱ་བའི་དངོས་པོ་གསུམ་དང་། ཕར་ཕྱིན་དྲུག་སོགས་སྟོན་པ་ན་སྦྱིན་པའི་་གཏམ་ཉིད་མཛད་དོ། ། གཉིས་པ་ལ། གནས་སྐབས་དང་། མཐར་ཐུག་གི་བདེ་བའི་རྒྱུ་བྱེད་པ་གཉིས་ཀྱི་དང་པོ་ནི། བྱང་ཆུབ་སེམས་དཔའི་སྦྱིན་པ་ལས་ལོངས་སྤྱོད་འབྱུང་བར་མ་ཟད། གཏོང་བ་པོའི་སེམས་ཅན་དང་ཚུལ་དང་མི་མཐུན་པ་ཡིན་དུ་ཟིན་ཀྱང་། རང་གི་བྱ་བ་དང་རྗེས་སུ་མཐུན་པས་སྦྱིན་པའི་བདག་ཉིད་ཆེན་པོ་བརྗོད་པའི་ཕྱིར། གཏོང་བ་པོ་སྙིང་རྗེ་དམ་པས་གཞན་ལ་ཕན་པའི་བསམ་པ་སྤངས་ཤིང་ཁྲོ་བ་ཤས་ཆེ་བས་ཤིན་ཏུ་རྩུབ་པའི་སེམས་རང་གི་དོན་བབའ་ཞིག་ལྷུར་ལེན་པ་ཉིད་དུ་གྱུར་པ། ཚོང་པ་བཞིན་དུ། ནོར་ཅུང་ཟད་བཏང་ནས་འབྲས་བུ་ནོར་གྱི་ཕུང་པོ་ཆེན་པོ་འདོད་པས་སློང་བ་ལས་ཀྱང་ལྷག་པར་དོན་དུ་གཉེར་བར་གྱུར་ཅིང་། སྦྱིན་པ་ལ་གུས་ཀྱི། རྒྱལ་བའི་སྲས་རྣམས་ལྟར་སྙིང་རྗེའི་དབང་གིས་སྦྱིན་པའི་འབྲས་བུ་དོན་དུ་མི་གཉེར་བར། སྦྱིན་པར་འདོད་པའི་དགའ་སྟོན་འཕེལ་བར་མི་བྱེད་པ་གང་ཡིན་པ་དེ་དག་གི་ཡང་མངོན་པར་འདོད་པའི་ལོངས་སྤྱོད་ཕུལ་དུ་བྱུང་བ་ཕུན་སུམ་ཚོགས་པ་རྣམས་ཐོབ་པའི་སྒོ་ནས་ལུས་ཀྱི་སྡུག་བསྔལ་ཡིད་དུ་མི་འོང་བ་བཀྲེས་སྐོམ་སོགས་འཇོམས་པར་བྱེད་པས་སྡུག་བསྔལ་ཉེ་བར་ཞི་བའི་རྒྱུར་གྱུར་པ་ནི། སྦྱིན་པ་སྐྱོན་འཛིན་པ་ལ་རྒྱབ་ཀྱིས་ཕྱོགས་པ་ཡོན་ཏན་ཙམ་འཛིན་པ་ལ་གཡེར་བག་ཐོབ་པ་དེ་ལས་འབྱུང་ངོ་། ། གཉིས་པ་ནི། གང་ཞིག་སྙིང་རྗེ་དང་བྲལ་བས། རང་གི་སྡུག་བསྔལ་ཕྱིར་བཅོས་པ་ལ་ལྟོས་པས་སྦྱིན་པར་གུས་པ་འདི་ཡང་སྦྱིན་པ་གཏོང་བ་པོའི་ཐད་དུ་དམ་པ་དག་གིས་བགྲོད་པ་ཡིན་ནོ་ཞེས་འབྱུང་བའི་ཕྱིར། སྦྱིན་པ་ལ་ལྷག་པར་མོས་པ་ནི་སྦྱིན་པའི་སྐབས་ཀྱི་དུས་ནམ་ཞིག་གི་ཚེ་འཕགས་པའི་སྐྱེ་བོ་ཐུགས་བརྩེ་བ་ཅན་རྣམས་དང་ཕྲད་པ་མྱུར་དུ་ཐོབ་པར་འགྱུར་ལ། དེ་ནས་དེས་ཉེ་བར་བསྟན་པ་ལས་འཁོར་བ་ལ་ཡོན་ཏན་མེད་པར་རིག་ཅིང་། འཕགས་པའི་ལམ་དྲི་མ་མེད་པ་མངོན་དུ་བྱས་པས་མ་རིག་པ་སྤངས་ནས་སྲིད་པའི་རྒྱུ་རྐྱེན་སྐྱེ་བ་དང་། འཆི་བ་གཅིག་ནས་གཅིག་ཏུ་བརྒྱུད་པས་ཐོག་མ་མེད་པའི་དུས་ནས་འཇུག་པ་ཡང་དག་པར་བཅད་པར་བྱས་ཏེ། འཕགས་ལམ་དེའི་རྒྱུ་ཅན་གྱི་ཞི་བ་ཉན་རང་གི་མྱ་ངན་ལས་འདས་པར་འགྲོ་བར་འགྱུར་རོ། །དེ་ལྟར་ན། རེ་ཤིག་བྱང་ཆུབ་སེམས་དཔའ་མ་ཡིན་པ་རྣམས་ཀྱི་སྦྱིན་པ་འཁོར་བ་དང་། མྱ་ངན་ལས་འདས་པའི་བདེ་བའི་རྒྱུ་ཡིན་ནོ། ། གསུམ་པ་ནི། བྱང་ཆུབ་སེམས་དཔའ་མ་ཡིན་པ་རྣམས་ནི་སྦྱིན་པའི་རྣམ་སྨིན་ལ་རེ་བའི་ཕྱིར། སྦྱིན་པ་དང་དུས་མཉམ་དུ་སྦྱིན་པའི་འབྲས་བུ་ལོངས་སྤྱོད་པ་མ་ཡིན་ཏེ། དེས་ན་དེ་རྣམས་ནི་སྦྱིན་པའི་འབྲས་བུ་མངོན་སུམ་པ་མ་ཡིན་པས། སྦྱིན་པ་ལ་མི་འཇུག་པ་ཡང་སྲིད་ན། འགྲོ་བ་མཐའ་དག་ལ་ཕན་པར་དམ་བཅས་ཤིང་། སེམས་བསྐྱེད་པའི་ཡིད་ཅན་འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་ཅེས་བྱང་ཆུབ་དུ་སེམས་བསྐྱེད་པའི་བྱང་ཆུབ་སེམས་དཔའ་རྣམས་ནི་སྦྱིན་པ་དང་། དུས་མཉམ་ཁོ་ནར་སྦྱིན་པའི་འབྲས་བུ་ལོངས་སྤྱོད་པ་ཡིན་ཏེ། དེ་དག་ནི་རྣམ་སྨིན་ལ་རེ་བ་མེད་པར་གཞན་བདེ་བ་འབའ་ཞིག་འདོད་པའི་ཕྱིར་སྦྱིན་པས་ཡུན་རིང་པོར་མི་ཐོགས་པར་དོན་དུ་གཉེར་བའི་ཡིད་ཚིམ་པ་ལས་སྦྱིན་པའི་འབྲས་བུ་ཕུན་སུམ་ཚོགས་པས་མཆོག་ཏུ་དགའ་བ་ཐོབ་ཅིང་། དེ་ཉིད་དུ། སྦྱིན་པའི་འབྲས་བུ་ཉེ་བར་ལོངས་སྤྱོད་དོ། །དེའི་ཕྱིར་ཐམས་ཅད་ཀྱི་ཚེ་སྦྱིན་པ་ལ་དགའ་བར་འགྱུར་རོ། ། བཞི་པ་ནི། གང་གི་ཕྱིར། ཇི་སྐད་བཤད་པའི་ཚུལ་གྱིས་བརྩེ་བའི་བདག་ཉིད་ཅན་བྱང་ཆུབ་སེམས་དཔའ་དང་བརྩེ་བའི་བདག་ཉིད་ཅན་མ་ཡིན་པ་སོ་སོ་སྐྱེ་བོ་དང་། ཉན་རང་དང་ཐམས་ཅད་ཀྱི་མངོན་པར་མཐོ་བ་དང་། ངེས་པར་ལེགས་པའི་རྒྱུ་སྦྱིན་པ་ཡིན་པ་དེའི་ཕྱིར་སྦྱིན་པ་ལ་བསྔགས་པའི་གཏམ་ཉིད་དགེ་ལེགས་ཐམས་ཅད་ཀྱི་གཙོ་བོ་སྟེ། དང་པོའི་རྒྱུ་ཡིན་ནོ། ། ལྔ་པ་ལ། དངོས་དང་། སྡུག་བསྔལ་འབྱུང་ཡང་གཞན་དོན་འཕེལ་བའི་རྒྱུར་འགྱུར་བ་གཉིས་ཀྱི་དང་པོ་ནི། གང་ལས་བྱང་ཆུབ་སེམས་དཔའ་རྣམས་རྟག་ཏུ་སྦྱིན་པ་ལ་གུས་པར་འགྱུར་བ་དོན་དུ་གཉེར་བ་རྣམས་ལོངས་སྤྱོད་ཀྱིས་རྣམ་པར་འགེང་པའི་སྒོ་ནས་ཡིད་ཚིམ་པ་ན། བྱང་ཆུབ་སེམས་དཔའ་རྣམས་ལ་དགའ་བའི་ས་ཁྱད་པར་ཇི་འདྲ་བ་ཞིག་སྐྱེ་ཞེ་ན། ཇི་ལྟར་དོན་དུ་གཉེར་བ་རྣམས་ཀྱིས་བདག་ཅག་ལ་ལུས་དང་ལོངས་སྤྱོད་ཀྱི་ཁྱད་པར་འདི་འདྲ་བ་བྱིན་ཅིག་ཅེས་བྱ་བའི་སྒྲ་ཐོས་པ་བསམས་པ་ལས་རྒྱལ་སྲས་བྱང་ཆུབ་སེམས་དཔའ་རྣམས་ལ་འདི་དག་ནི་བདག་ལ་སློང་པའོ་སྙམ་དུ་རྟོགས་ནས། ཡང་དང་ཡང་དུ་ཡིད་ལ་བདེ་བ་འབྱུང་བ་དེ་ལྟར་ཐུབ་པ་ཉན་ཐོས་དང་རང་སངས་རྒྱས་རྣམས་ལ་སྡུག་བསྔལ་མ་ལུས་པ་ཞི་བའི་མྱ་ངན་ལས་འདས་པར་ཞུགས་པས་ཀྱང་བདེ་བར་བྱེད་པ་མིན་ན། ཕྱི་ནང་གི་དངོས་པོ་ཐམས་ཅད་བཏང་བས་དོན་དུ་གཉེར་བའི་སྐྱེ་བོ་ཚིམ་པའི་ལུས་ངག་གི་རྣམ་འགྱུར་མཐོང་བ་དང་ཐོས་པ་ལས་བདེ་བ་ཚད་མེད་འབྱུང་བ་ལྟ་ཞིག་སྨོས་ཅི་དགོས། གཉིས་པ་ནི། ཅིའི་ཕྱིར་ནང་གི་དངོས་པོ་ཐམས་ཅད་གཏོང་པའི་བྱང་ཆུབ་སེམས་དཔའ་རྣམས་ལ་ལུས་ཀྱི་སྡུག་བསྔལ་ཡང་མི་འབྱུང་ཞེ་ན། བྱང་ཆུབ་སེམས་དཔའ་ནི་གཉིས་ཏེ། ཆགས་པ་མེད་པའི་ས་ལ་གནས་པ་དང་། ཆགས་པ་དང་། བཅས་པའོ། །ཆགས་པ་མེད་པའི་ས་ལ་གནས་པའི་བདག་ཉིད་ཆེན་པོ་རྣམས་ལ། སེམས་མེད་པ་རྣམས་བཅད་པ་ལྟར་ལུས་ཀྱི་སྡུག་བསྔལ་འབྱུང་བ་མི་སྲིད་དེ། ཆོས་ཐམས་ཅད་རང་བཞིན་མེད་པར་རྟོགས་པའི་ཕྱིར་རོ། །འཕགས་པ་ནམ་མཁའ་མཛོད་ཀྱི་ཏིང་ངེ་འཛིན་ལས། འདི་ལྟ་སྟེ། དཔེར་ན། ཤིང་ས་ལ་ཆེན་པོའི་ཚལ་ཞིག་ཡོད་ལ། དེར་འགའ་ཞིག་འོངས་ནས། ས་ལ་གཅིག་བཅད་པ་ན། ། དེར་ཤིང་ས་ལ་ལྷག་མ་དེ་རྣམས་འདི་སྙམ་དུ། འདི་ནི་བཅད་པའོ་བདག་ཅག་ནི་མ་བཅད་པའོ་སྙམ་དུ་མི་སེམས་ཤིང་། དེ་དག་ལ་རྗེས་སུ་ཆགས་པ་དང༌། ཁོང་ཁྲོ་བ་མེད་དོ། །རྟོག་པ་དང་རྣམ་པར་རྟོག་པ་མེད་དོ། །བྱང་ཆུབ་སེམས་དཔའི་བཟོད་པ་དེ་ལྟ་བུ་གང་ཡིན་པ་འདི་ནི་བཟོད་པ་ཡོངས་སུ་དག་པ་མཆོག་ནམ་མཁའ་དང་མཉམ་པ་ཡིན་ནོ་ཞེས་དང་། རིན་ཆེན་ཕྲེང་བ་ལས་ཀྱང་། དེ་ལ་ལུས་ཀྱི་སྡུག་བསྔལ་མེད། །ཡིད་ཀྱི་སྡུག་བསྔལ་ག་ལ་ཡོད། །དེ་ནི་སྙིང་རྗེས་འཇིག་རྟེན་སྡུག །དེ་ཉིད་ཀྱིས་ནི་ཡུན་རིང་གནས། །ཞེས་སོ། །དེའང་རྒྱུ་སྡིག་པ་སྤངས་པའི་ཕྱིར་ལུས་ཀྱི་སྡུག་བསྔལ་མེད་ལ། ཆོས་ཐམས་ཅད་ཀྱི་གནས་ལུགས་རྟོགས་པའི་ཕྱིར་ཡིད་ཀྱི་སྡུག་བསྔལ་མེད་དེ། རིན་ཆེན་ཕྲེང་བ་ལས་འབྱུང་བའི་དོན། སྤྱོད་འཇུག་ལས། སྡིག་པ་སྤངས་ཕྱིར་སྡུག་བསྔལ་མེད། །མཁས་པའི་ཕྱིར་ན་མི་དགའ་མེད། །འདི་ལྟར་ལོག་པར་རྟོག་པ་དང་། །སྡིག་པས་སེམས་དང་ལུས་ལ་གནོད། །བསོད་ནམས་ཀྱིས་ནི་ལུས་བདེ་ལ། །མཁས་པ་ཡིས་ནི་སེམས་བདེ་ན། ། གཞན་དོན་འཁོར་བར་གནས་ཀྱང་ནི། །སྙིང་རྗེ་ཅན་དག་ཅི་སྟེ་སྐྱོ། །ཞེས་སོ། ། ཡང་། ཆགས་པ་མེད་པའི་གནས་སྐབས་མ་ཐོབ་པའི་བྱང་ཆུབ་སེམས་དཔའ་རྣམས་ལ་ལུས་གནས་པ་དང་འགལ་བའི་ཡུལ་ཡང་དག་པར་བབས་པས་ལུས་ཀྱི་སྡུག་བསྔལ་འབྱུང་ཡང་། . སྙིང་རྗེས་སེམས་ཅན་གྱི་དོན་བྱ་བ་ལ་ཆེས་ལྷག་པར་འཇུག་པའི་རྒྱུར་འགྱུར་ཏེ། བྱང་ཆུབ་སེམས་དཔའ་ལུས་བཅད་ནས་སྟེར་ཞིང་། དེ་ལས་བྱུང་བའི་བདག་གི་སྡུག་བསྔལ་གྱི་གདུངས་པ་ལས་རྗེས་སུ་དཔགས་ནས་སེམས་ཅན་གཞན་དག་རྣམས་ཀྱི་དམྱལ་བ་ལ་སོགས་པའི་ངན་སོང་གསུམ་དུ་བར་མཚམས་མེད་པར་སྡུག་བསྔལ་ཆེས་དྲག་པས་ལུས་འཇོམས་པ་ནི་འདི་ལས་སྟོང་འགྱུར་བས་ཀྱང་ལྷག་པའི་སྡུག་བསྔལ་བསྲན་དུ་མེད་པ་དང་ལྡན་པར་རང་རྒྱུད་ཀྱི་སྡུག་བསྔལ་མྱོང་བས་དེ་རྣམས་ཀྱི་སྡུག་བསྔལ་ཀྱང་ཤེས་པའི་ཕྱིར་རང་རིག་པ་ཉིད་བཞིན་དུ་སྡུག་བསྔལ་བར་མཐོང་ནས་བྱང་ཆུབ་སེམས་དཔའ་དེ་རང་གི་ལུས་བཅད་པའི་སྡུག་བསྔལ་ཁྱད་དུ་བསད་ནས་དམྱལ་བ་ལ་སོགས་པའི་སྡུག་བསྔལ་དེ་རྒྱུན་བཅད་པར་བྱ་བའི་ཕྱིར་དུ་ཆེས་མྱུར་དུ་བརྩོན་འགྲུས་རྩོམ་པར་བྱེད་དོ། ། . གསུམ་པ་ལ། འཇིག་རྟེན་ལས་འདས་མ་འདས་ཀྱི། སྦྱིན་པ་གཉིས་ཀྱི་དང་པོ་ནི། ཇི་སྐད་བཤད་པའི་སྦྱིན་པ་ལ་ཕ་རོལ་དུ་ཕྱིན་པའི་རྣམ་དབྱེ་བསྟན་པའི་ཕྱིར། ཕ་རོལ་ནི་འཁོར་བའི་རྒྱ་མཚོའི་ཕར་འགྲམ་དང་ངོགས་ཏེ། ཉོན་མོངས་པ་དང་ཤེས་བྱའི་སྒྲིབ་པ་མ་ལུས་པ་སྤངས་པའི་རང་བཞིན་མངའ་བའི་སངས་རྒྱས་ཉིད་དོ། །དེར་སོགས་པ་ནི་ཕ་རོལ་དུ་ཕྱིན་པའོ། །ཚིག་ཕྱི་མ་ཡོད་ན་མི་མངོན་པར་མི་བྱའོ། །ཞེས་པས་རྣམ་དབྱེ་གཉིས་པ་མི་མངོན་པར་མ་བྱས་པས་གཟུགས་སུ་འགྱུར་བས་སམ་སྲི་ཤོ་རྡ་ར་ལ་སོགས་པའི་ནང་དུ་གཏོགས་པའི་ཕྱིར་པ་རམ་ཨི་ཏ་ཅེས་པའི་སྔ་མ་མ་མཐའ་ཅན་དུ་གཞག་གོ། །སངས་རྒྱས་ཀྱི་སར་ཕྱིན་པར་བྱེད་པས་ཕ་རོལ་དུ་ཕྱིན་པ་ཞེས་བྱ་བ་དེ་ཡང་གཙོ་བོར་ཤེས་རབ་ལ་བཟུང་ནས་བྱེ་བྲག་ཏུ་བཤད་པ་ཡིན་ཏེ། སྦྱིན་པ་ལ་སོགས་པ་ལྔ་ནི་ཕ་རོལ་དུ་ཕྱིན་པ་དང་འདྲ་བས། ཕ་རོལ་དུ་ཕྱིན་པ་ཡིན་ཏེ། འཁོར་གསུམ་མི་དམིགས་པའི་ཤེས་རབ་ཀྱིས་གཞན་དོན་དུ་བྱང་ཆུབ་དུ་ཡོངས་སུ་བསྔོ་བའི་ཁྱད་པར་གྱིས་ཕ་རོལ་དུ་འགྲོ་བ་ལ་ངེས་པར་བཞག་ནས་སྦྱིན་པ་ལ་སོགས་པས་ཕ་རོལ་དུ་ཕྱིན་པའི་མིང་རྙེད་པར་འགྱུར་རོ། །ཕ་རོལ་དུ་ཕྱིན་པ་ཞེས་བྱ་བའི་སྦྱིན་པ་འདི་ཡང་སྦྱིན་པར་བྱ་བ་དང་། ལེན་པ་པོ་དང་། གཏོང་བ་པོས་སྟོང་ཞིང་། དམིགས་པ་དང་བྲལ་བར་གྱུར་ན། འཇིག་རྟེན་ལས་འདས་པའི་ཕ་རོལ་དུ་ཕྱིན་པ་ཞེས་བྱ་བར། བཅོམ་ལྡན་འདས་མ་ཤེས་རབ་ཀྱི་ཕ་རོལ་དུ་ཕྱིན་པ་ཆེན་མོ་རྣམས་ལས་གསུངས་ཏེ། འཁོར་གསུམ་དུ་མི་དམིགས་པ་ནི་འཇིག་རྟེན་ལས་འདས་པ་ཡིན་པའི་ཕྱིར་རོ། །དེ་ནི་བྱང་ཆུབ་སེམས་དཔའི་གནས་སྐབས་མ་ཐོབ་པ་སོ་སོ་སྐྱེ་བོ་དག་གིས་ཤེས་པར་མི་ནུས་སོ། ། གཉིས་པ་ནི། སྦྱིན་པ་གང་ལ་སྦྱིན་བྱ་དང་། ལེན་པ་པོ་དང་། གཏོང་བ་པོ་གསུམ་པོ་དག་ལ་ཆགས་པ་སྐྱེས་ཤིང་། དམིགས་པ་ཡོད་པར་གྱུར་པ་དེ་འཇིག་རྟེན་པའི་ཕ་རོལ་ཏུ་ཕྱིན་པ་ཅེས་བྱ་བར་བསྟན་ཏེ། འཁོར་གསུམ་དམིགས་པ་ནི་ཐ་སྙད་ཀྱི་བདེན་པས་བསྡུས་པས་འཇིག་རྟེན་པ་ཡིན་པའི་ཕྱིར་རོ། ། གསུམ་པ་ནི། ད་ནི་ཇི་སྐད་རྗོད་པའི་ས་ཞེས་བྱ་བ་ཡེ་ཤེས་ཀྱི་ཁྱད་པར་གྱི་ཕུལ་དུ་བྱུང་བ་ཡོན་ཏན་རྗེས་སུ་རྗོད་པའི་སྒོ་ནས་བསྟན་པའི་ཕྱིར། གོང་དུ་བཤད་པའི་ཚུལ་དེ་ལྟར་སེམས་བསྐྱེད་པ་དང་པོ་ཐོབ་པའི་རྒྱལ་བའི་སྲས་ཀྱི་ཡིད་ལ་རབ་ཏུ་གནས་ཤིང་དམ་པའི་རྟེན་བྱང་ཆུབ་ཀྱི་སེམས་ལ་རྣམ་པར་མི་རྟོག་པའི་ཡེ་ཤེས་ཀྱི་འོད་ཆགས་ཤིང་། མི་མཐུན་ཕྱོགས་ཀྱི་དྲི་མ་མེད་པས་མཛེས་པ་རྙེད་པར་གྱུར་པའི་ས་རབ་ཏུ་དགའ་བ་འདི་ནི། དཔེར་ན། ནོར་བུ་ཆུ་ཤེལ་ལས་གྲུབ་པའི་ཟླ་བའི་དཀྱིལ་འཁོར་ཉ་གང་པས་མུན་པ་ཐམས་ཅད་སེལ་བ་ཇི་ལྟ་བ་བཞིན་དུ། རང་གི་མི་མཐུན་པའི་ཕྱོགས་སྒྲིབ་པ་གཉིས་ཀྱི་མུན་པ་སྟུག་པོ་ཐམས་ཅད་ཀྱང་རྣམ་པར་བསལ་ནས་རྒྱལ་བར་འགྱུར་རོ། །དབུ་མ་ལ་འཇུག་པ་ལས་རབ་ཏུ་དགའ་བ་ཞེས་བྱ་བ་སྟེ། བྱང་ཆུབ་སེམས་དཔའ་སེམས་བསྐྱེད་པ་དང་པོའི་བཤད་པའོ།། གཉིས་པ་ལ། ཚུལ་ཁྲིམས་རྣམ་པར་དག་པའི་སྒོ་ནས་སའི་ངོ་བོ་བསྟན་པ་དང་། ཞར་ལ་ཚུལ་ཁྲིམས་ཀྱི་བསྔགས་པ་བཤད་པ་དང་། སའི་ངེས་ཚིག་དང༌། རྣམ་སྨིན་དང་། ཡོན་ཏན་བརྗོད་དེ་མཇུག་བསྡུ་བ་གསུམ་གྱི་དང་པོ་ལ། དངོས་དང་། ཚུལ་ཁྲིམས་རྣམ་པར་དག་ཚུལ་རྒྱས་པར་བཤད་པ་གཉིས་ཀྱི། དང་པོ་ནི། ད་ནི་གཉིས་པའི་དབང་དུ་བྱས་ནས་ས་ཞེས་བྱ་བ་ཡེ་ཤེས་ཀྱི་ཁྱད་པར་ཐམས་ཅད་ནི། རང་བཞིན་གཅིག་པའི་ཕྱིར་རང་གི་ངོ་བོས་དབྱེ་བར་མི་ནུས་པས། མེད་ན་མི་འབྱུང་བའི་ཡོན་ཏན་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་སོགས་པ་ཕུལ་དུ་བྱུང་བ་ཉིད་ལས་སེམས་བསྐྱེད་པ་གཉིས་པ་ལ་སོགས་པའི་ཁྱད་པར་སྟོན་པར་བྱེད་དེ། སེམས་བསྐྱེད་པ་གཉིས་པ་ལ་གནས་པའི་བྱང་ཆུབ་སེམས་དཔའ་དེ་ཚུལ་ཁྲིམས་ཕུན་སུམ་ཚོགས་པ་རབ་ཏུ་གྱུར་པས་རང་གི་སའི་ཡོན་ཏན་ཡོངས་སུ་དག་པ་དང་ལྡན་པའི་ཕྱིར་རྨི་ལམ་གྱི་གནས་སྐབས་དག་ཏུ་ཡང་འཆལ་བའི་ཚུལ་ཁྲིམས་མི་དགེ་བཅུའི་དྲི་མ་སྤངས་ཤིང་མི་སྤྱོད་ན། ཡང་གི་སྒྲས་ས་པའི་ཚེ་ལྟ་སྨོས་ཀྱང་ཅི་དགོས། ཚུལ་ཁྲིམས་ཀྱི་ངེས་ཚིག་ནི། རྒྱུ་ཉོན་མོངས་པ་དང་དུ་མི་ལེན་པའི་ཕྱིར་དང་། འབྲས་བུ་སྡིག་པ་མི་འབྱུང་བའི་ཕྱིར་སེམས་ལ་ཡིད་གཅད་པའི་མེ་ཞི་བས་བསིལ་བ་ཉིད་ཀྱི་ཕྱིར་རམ། བདེ་བའི་རྒྱུ་ཡིན་པས་དམ་པ་དག་གིས་བརྟེན་བྱ་ཡིན་པའི་ཕྱིར་རོ། །ངོ་བོ་སྤོང་བ་བདུན་གྱི་མཚན་ཉིད་ཅན་ཏེ། ཆོས་གསུམ་པོ་མ་ཆགས་པ་དང་། ཞེ་སྡང་མེད་པ་དང་། ཡང་དག་པའི་ལྟ་བ་ནི་དེ་དག་ཀུན་ནས་སློང་བར་བྱེད་པ་ཡིན་ཏེ། དེའི་ཕྱིར་ཀུན་སློང་དང་བཅས་ནས་ལས་ཀྱི་ལམ་བཅུར་བཤད་དོ། ། གཉིས་པ་ལ། མི་དགེ་བ་སྤངས་པས་དག་ཚུལ་དང༌། ཤེས་རབ་ཀྱིས་ཚུལ་ཁྲིམས་རྣམ་པར་དག་ཚུལ་གཉིས་ཀྱི་དང་པོ་ལ། མི་དགེ་བཅུ་སྤངས་པས་དག་ཚུལ་དང་། ས་དང་པོ་པས་དག་ཚུལ་དང་། དཔེའི་སྒོ་ནས་དག་ཚུལ་གསུམ་གྱི་དང་པོ་ནི། ཡང་ཇི་ལྟར་ན། བྱང་ཆུབ་སེམས་དཔའ་དེ་ཚུལ་ཁྲིམས་ཕུན་སུམ་ཚོགས་པས་ཡོན་ཏན་ཡོངས་སུ་དག་པ་ཡིན་ཞེ་ན། བྱང་ཆུབ་སེམས་དཔའ་གཉིས་པ་ལ་གནས་པ་འདི་ནི་ལུས་དང་། ངག་དང་། ཡིད་ཀྱི་རྒྱུ་བ་མི་མཐུན་པའི་ཕྱོགས་ཀྱི་དྲི་མས་དག་པར་གྱུར་པས་དམ་པ་རྣམས་ཀྱིས་བརྟེན་པའི་དགེ་བའི་ལས་ཀྱི་ལམ་བཅུ་ཆར་ཡང་རང་གི་ངང་གིས་སོག་པར་བྱེད་པས། དེའི་ཕྱིར་ཚུལ་ཁྲིམས་ཕུན་སུམ་ཚོགས་པ་ཡིན་ནོ། །བྱང་ཆུབ་སེམས་དཔའི་ས་གཉིས་པ་ལས། ཀྱེ་རྒྱལ་བའི་སྲས་དག །བྱང་ཆུབ་སེམས་དཔའི་ས་དྲི་མ་མེད་པ་ལ་གནས་པའི་བྱང་ཆུབ་སེམས་དཔའ་ནི། རང་བཞིན་གྱིས་སྲོག་གཅོད་པ་སྤངས་པ་ཡིན་ཏེ། དབྱིག་པ་སྤངས། མཚོན་ཆ་སྤངས། ཁོན་དུ་འཛིན་པ་སྤངས་ནས་འཇམ་པ་དང་ལྡན་ཞིང་། སྙིང་རྗེ་ལ་ཞུགས་པས་དེ་སྲོག་ཆགས་འབྱུང་པོ་ཐམས་ཅད་ལ་ཕན་པ་དང་། བདེ་བ་དང་། སྙིང་བརྩེ་བ་དང༌། བྱམས་པའི་སེམས་དང་ལྡན་ཏེ། དེ་ཀུན་ཏུ་རྟོག་པ་ཙམ་གྱིས་ཀྱང་སྲོག་ཆགས་ལ་རྣམ་པར་འཚེ་བར་མི་བྱེད་ན། སེམས་ཅན་གཞན་ལ་སེམས་ཅན་དུ་འདུ་ཤེས་ཤིང་ཆེད་དུ་བསམས་ཤིང་ལུས་ཀྱི་མཐོ་འཚམ་པ་ཆེན་པོ་བྱ་བ་ལྟ་ཅི་སྨོས། མ་བྱིན་པ་ལེན་པ་སྤངས་པ་ཡང་ ཡིན་ཏེ། བདག་གི་ལོངས་སྤྱོད་ཀྱིས་ཆོག་ཤེས་ཤིང་། སྙིང་བརྩེ་བ་དང་ལྡན་པ་སྟེ། གཞན་གྱི་ལོངས་སྤྱོད་ལ་བག་མེད་པས། དེ་ལ་གཞན་གྱིས་ཡོངས་སུ་བཟུང་དངོས་པོ་དག་ལ་གཞན་གྱིས་བཟུང་བར་འདུ་ཤེས་ཤིང་རྐུ་སེམས་ཉེ་བར་བཞག་སྟེ། ཐ་ན་རྩྭ་དང་ལོ་མ་ཡང་མ་བྱིན་པར་མི་ལེན་ན། འཚོ་བའི་ཡོ་བྱད་གཞན་དག་ལྟ་ཅི་སྨོས། འདོད་པ་ལ་ལོག་པར་གཡེམ་པ་སྤངས་པ་ཡང་ཡིན་ཏེ། བདག་གི་ཆུང་མས་ཆོག་ཤེས་ཤིང་། གཞན་གྱི་ཆུང་མ་ལ་འདོད་པ་མེད་པས། དེ་གཞན་གྱིས་བཟུང་བའི་བུད་མེད་གཞན་གྱི་ཆུང་མ་དང་། རུས་དང་། མཚན་དང་། ཆོས་ཀྱིས་བསྲུངས་པ་རྣམས་ལ་ཆགས་སེམས་ཀྱང་མི་བསྐྱེད་ན། ཡན་ལག་མ་ཡིན་པའི་རྣམ་པར་རིག་བྱེད་དམ། གཉིས་ཀྱིས་དབང་པོ་གཉིས་སྤྲོད་པ་ལྟ་ཅི་སྨོས། བརྫུན་དུ་སྨྲ་བ་སྤངས་པ་ཡིན་ཏེ། བདེན་པར་སྨྲ་ཞིང་ཡང་དག་པར་སྨྲ་ལ་དུས་སུ་སྨྲ་སྟེ། ཇི་སྐད་སྨྲས་པ་དེ་བཞིན་བྱེད་པའོ། །དེ་ཐ་ན་རྨི་ལམ་ན་ཡང་ལྟ་བ་དང་། བཟོད་པ་དང་། འདོད་པ་དང་། རབ་ཏུ་རྟོག་པ་བསྒྱུར་ཏེ་སླུ་བའི་བསམ་པས་བརྫུན་གྱི་ཚིག་མི་སྨྲ་སྟེ། ཆེད་དུ་བསམས་ཏེ་སྨྲ་བ་ལྟ་ཅི་སྨོས། ཕྲ་མའི་ཚིག་སྤངས་པ་ཡིན་ཏེ། སེམས་ཅན་རྣམས་ལ་དབྱེན་མི་བྱེད་ཅིང་། རྣམ་པར་མི་འཚེ་བ་ལ་ཞུགས་པས་དེས་དེ་དག་དབྱེ་བའི་ཕྱིར། ཚུ་གི་ལས་ཐོས་ནས་ཕ་གིར་བསྟོད་པ་མ་ཡིན། དེ་དག་དབྱེ་བའི་ཕྱིར་ཕ་གི་ལས་ཐོས་ནས་ཚུ་གིར་བསྟོད་པ་མ་ཡིན་ཏེ། འདུམ་པ་རྣམས་མི་འབྱེད་ཅིང་བྱེ་བ་རྣམས་ལ་ཡང་མི་སྣོན་ཏེ། མི་འདུམ་པ་ལ་དགའ་ཞིང་མི་འདུམ་པ་ལ་མོས་པ་མ་ཡིན་པས། བདེན་ནམ་བརྫུན་ཡང་མི་འདུམ་པར་བྱ་བའི་ཚིག་མི་སྨྲའོ། །ཚིག་རྩུབ་པོ་སྤངས་པ་ཡིན་ཏེ། ཞེར་འདེབས་པ་དང༌། བསླང་བ་དང༌། གཞན་ལ་གནོད་པ་དང་། གཞན་གྱི་མཚང་འབྲུ་བ་དང་། གྲོང་མིའི་ཚིག་དང་མ་རབ་ཀྱི་ཚིག་ངོར་རྗོད་པ་དང་། ངོར་རྗོད་པར་གཞོལ་བ་དང་། བརྫུན་དང་། རྣར་མི་སྙན་པ་དང་། ཁྲོ་ཞིང་གཤེ་བ་ལས་འབྱུང་བ་དང་། མི་སྙན་པ་དང་། ཡིད་དུ་མི་འོང་བས་སྙིང་ན་བར་བྱེད་པ་དང་། ཡིད་གདུང་བར་བྱེད་པ་དང་། རང་གི་སེམས་ཀྱི་རྒྱུད་དང་། གཞན་གྱི་སེམས་ཀྱི་རྒྱུད་མ་རུང་པར་བྱེད་པའི་ཚིག་རྣམ་པ་དེ་ལྟ་བུ་སྤངས་ཏེ། གང་འདི་མཉེན་པ་དང་། ཡིད་དུ་འོང་བ་དང་། བརྫུན་དུ་མ་ཡིན་པ་དང་། རྣར་སྙན་པ་དང་། སྙིང་དུ་སྡུག་པ་དང་། གྲོང་ཁྱེར་པ་དང༌། སྐྱེ་བོ་མང་པོའི་སྙིང་དུ་སྡུག་པ་དང་། སྐྱེ་བོ་མང་པོའི་ཡིད་དུ་འོང་བ་དང་། ཡིད་དགའ་བར་བྱེད་པ་དང་། ཡིད་ཚིམ་པར་བྱེད་པ་དང་། རང་གི་སེམས་ཀྱི་རྒྱུད་དང་། གཞན་གྱི་སེམས་ཀྱི་རྒྱུ་དང་བར་བྱེད་པའི་ཚིག་རྣམ་པ་དེ་ལྟ་བུ་དག་རྗོད་དོ། །ཚིག་འཁྱལ་པ་སྤངས་པ་ཡིན་ཏེ། ལན་ལེགས་པར་འདོན་པའི་ཚིག་དང་། དུས་སུ་སྨྲ་བ་དང་། ཡང་དག་པར་སྨྲ་བ་དང་། དོན་སྨྲ་བ་དང་། ཆོས་སྨྲ་བ་དང་། རིགས་པར་སྨྲ་བ་དང་། དུལ་བར་སྨྲ་བ་དང༌། གཟོབ་པ་དང་ལྡན་པ་དང་། དུས་དང་། རྨེད་དང་བཅས་པའི་ཚིག་སྨྲ་བ་ཡིན་ཏེ། དེ་ཐ་ན་བཞད་གད་དུ་བྱ་བའི་ཡོངས་སུ་སྤང་བར་བྱ་བ་ཡང་ཡོངས་སུ་སྤང་ན། ཚིག་གིས་རྣམ་པར་གཡེང་བ་ལྟ་ཅི་སྨོས། བརྣབ་སེམས་མེད་པ་ཡང་ཡིན་ཏེ། དེ་གཞན་གྱི་ནོར་དང་། གཞན་གྱི་འདོད་པ་དང་། གཞན་གྱི་རྫས་དང་ཡོ་བྱད་གཞན་གྱིས་ཡོངས་སུ་བཟུང་བ་ལ་བརྣབ་སེམས་མི་བསྐྱེད་ལ། ཆགས་པར་མི་བྱེད་ལ་མི་སྨོན་ཏེ། ཆགས་པའི་སེམས་མི་བསྐྱེད་དོ།། གནོད་སེམས་མེད་པ་ཡང་ཡིན་ཏེ། སེམས་ཅན་ཐམས་ཅད་ལ་བྱམས་པའི་སེམས་དང་། ཕན་པའི་སེམས་དང་། སྙིང་རྗེའི་སེམས་དང་། བདེ་བའི་སེམས་དང་། འཇམ་པའི་སེམས་དང་། སྐྱེ་བོ་ཐམས་ཅད་ལ་ཕན་གདགས་པའི་སེམས་དང་ལྡན་པས། ཁོང་ཁྲོ་བ་དང་། ཁོན་དུ་འཛིན་པ་དང༌། ཐ་བ་དང་། དྲི་མ་དང་། གནོད་སེམས་དང་། ཁོང་ཁྲོ་བ་སྔོན་དུ་འགྲོ་བ་གང་དག་ཡིན་པ་དེ་དག་སྤངས་ཏེ། གང་འདི་ཕན་པ་ཉེ་བར་བསྡུས་པ་དང༌། བྱམས་པ་དང་ལྡན་པ་གང་དག་ཡིན་པ་དེ་དག་ལ་རྟོག་པ་ཡིན་ནོ། །ལོག་པར་ལྟ་བ་སྤངས་པ་ཡང་ཡིན་ཏེ། ཡང་དག་པར་ལྟ་བར་གྱུར་ལ་ཡང་དག་པའི་ལམ་ལ་གནས་ཤིང་། དགེ་མཚན་དང་། བཀྲ་ཤིས་རྣམ་པ་སྣ་ཚོགས་དང་། ཚུལ་ཁྲིམས་ངན་པའི་ལྟ་བ་ཅན་དང་བྲལ་བ་ཡིན་ཏེ། ལྟ་བ་དྲང་ཞིང་གཡོ་མེད་ལ། སྒྱུ་མེད་པས་སངས་རྒྱས་དང་། ཆོས་དང༌། དགེ་འདུན་ལ་བསམ་པ་ངེས་པ་ཡིན་ནོ་ཞེས་སོགས་གསུངས་པ་ལྟར་རོ། ། དེ་ལ་དགེ་བའི་ལས་ཀྱི་ལམ་དང་པོ་གསུམ་ནི་ལུས་ཀྱིས་རྫོགས་པར་བྱེད་དོ། །བར་པ་བཞི་ནི་ངག་གིས་སོ། །ཐ་མ་གསུམ་ནི་ཡིད་ཀྱིས་སོ། །དེ་ལྟ་ན་དགེ་བའི་ལམ་བཅུ་ཆར་ཡང་སོག་པར་བྱེད་པ་ཡིན་ནོ། ། གཉིས་པ་ནི། ཡང་ཅི། ལས་ཀྱི་ལམ་འདི་རྣམས་སེམས་དང་པོ་བསྐྱེད་པའི་བྱང་ཆུབ་སེམས་དཔས་མི་སོག་གམ་ཞེ་ན། དེས་ཀྱང་སོག་མོད་ཀྱི། འོན་ཀྱང་། དགེ་བའི་ལས་ཀྱི་ལམ་འདི་ལྟ་ཞིག་བཅུ་ཆར་ཡང་ས་གཉིས་པ་ལ་གནས་པ་དེ་ལ་གཏན་དུ་རྒྱུན་མ་ཆད་པར་མ་ཉམས་པ་ལ་སོགས་པའི་ཚུལ་ཁྲིམས་མི་དམིགས་པའི་ཤེས་རབ་ཀྱིས་ཀུན་ཏུ་སྤྱོད་པའི་ཕྱིར། ཀླགས་ཏེ་ཤིན་ཏུ་རྣམ་པར་དག་པར་འགྱུར་བ་དེ་ལྟར་བྱང་ཆུབ་སེམས་དཔའ་སེམས་དང་པོ་བསྐྱེད་པ་ལ་ནི་མ་ཡིན་ནོ། ། གསུམ་པ་ནི། དཔེར་ན། སྟོན་ཀའི་ཟླ་བ་ཞི་བ་དང་འོད་ཆགས་པ་ལྟར། རྟག་ཏུ་འཆལ་པའི་ཚུལ་ཁྲིམས་ཀྱི་རྣམ་པར་དག་པའི་བྱང་ཆུབ་སེམས་དཔའ་དེ་དབང་པོ་བསྡམས་པས་ཞི་ཞིང་ལྷམ་མེར་གསལ་བས་འོད་ཆགས་པར་ཚུལ་ཁྲིམས་རྣམ་པར་དག་པ་དེ་དག་གི་མདངས་དང་ལྡན་པས་རྣམ་པར་མཛེས་སོ། ། གཉིས་པ་ལ། དངོས་པོར་ལྟ་ན་ཚུལ་ཁྲིམས་མ་དག །རྒྱལ་སྲས་ཀྱི་ཚུལ་ཁྲིམས་དངོས་འཛིན་དང་བྲལ་བ་གཉིས་ཀྱི་དང་པོ་ནི། དེ་ལྟར་ཚུལ་ཁྲིམས་ཡོངས་སུ་དག་པ་ཡིན་ཡང་། གལ་ཏེ་གང་ཟག་དེ་ནི་རང་ཉིད་ཚུལ་ཁྲིམས་རྣམ་པར་དག་པའི་རང་བཞིན་ཅན་དུ་ལྟ་བར་བྱེད་ན། དེའི་ཕྱིར་དེ་ནི་ཚུལ་ཁྲིམས་རྣམ་པར་དག་པར་མི་འགྱུར་ཏེ། ངར་འཛིན་གྱི་དྲི་མ་དང་བཅས་པའི་ཕྱིར་རོ། ། འཕགས་པ་དཀོན་མཆོག་བརྩེགས་པ་ལས། འོད་སྲུང་། འདི་ལ་དགེ་སློང་ཁ་ཅིག་ཚུལ་ཁྲིམས་དང་ལྡན་པ་ཡིན་ཏེ། སོ་སོ་ཐར་པའི་སྡོམ་པས་བསྡམས་ཤིང་གནས། ཆོ་ག་དང་སྤྱོད་ཡུལ་ཕུན་སུམ་ཚོགས། ཁ་ན་མ་ཐོ་བ་ཕྲ་རབ་རྣམས་ལའང་འཇིགས་པར་ལྟ་ཡང་དག་པར་བླངས་ཏེ་བསླབ་པའི་གཞི་རྣམས་ལ་སློབ་ཅིང་། ལུས་དང་ངག་དང་ཡིད་ཀྱི་ལས་ཡོངས་སུ་དག་པ་དང་ལྡན་པར་གྱུར་པས་འཚོ་བ་ཡོངས་སུ་དག་ཀྱང་། དེ་བདག་ཏུ་སྨྲ་བ་ཡིན་ཏེ། འོད་སྲུང་། དེ་ནི་ཚུལ་ཁྲིམས་འཆལ་པ་ཚུལ་ཁྲིམས་དང་ལྡན་པ་ལྟར་བཅོས་པ་དང་པོའོ། །ཞེས་བྱ་བ་ནས། འོད་སྲུང་གཞན་ཡང་། འདི་ལ་དགེ་སློང་ཁ་ཅིག །སྦྱངས་པའི་ཡོན་ཏན་བཅུ་གཉིས་ཡང་དག་པར་བླངས་ཀྱང་དམིགས་པའི་ལྟ་བ་ཡིན་ཏེ། ངར་འཛིན་པ་དང་། ང་ཡིར་འཛིན་པ་ལ་གནས་པ་དེ་ནི། འོད་སྲུང་ཚུལ་ཁྲིམས་དང་ལྡན་པ་ལྟར་བཅོས་པ་བཞི་པ་སྟེ། ཅེས་པའི་བར་དུ་གསུངས་ཤིང་། ཡུམ་ལས་ཀྱང་། གལ་ཏེ་བྱང་ཆུབ་སེམས་དཔའ་རྒྱལ་བའི་ལམ་སྤྱོད་པ། །སེམས་ཅན་འདི་དག་ཁྲིམས་ལྡན་འདི་དག་ཁྲིམས་འཆལ་ཅེས། །སྣ་ཚོགས་འདུ་ཤེས་ཞུགས་པ་ཤིན་ཏུ་། ཚུལ་ཁྲིམས་འཆལ། །ཚུལ་ཁྲིམས་ཉམས་ཤིང་དེ་ལ་ཡང་དག་ཚུལ་ཁྲིམས་མེད། ། ཅེས་སོ། ། གཉིས་པ་ནི། གང་གི་ཕྱིར་དེ་ལྟ་ཡིན་པ་དེའི་ཕྱིར་ས་གཉིས་པ་ལ་གནས་པའི་བྱང་ཆུབ་སེམས་དཔའ་དེ་ནི་རྟག་ཏུ་སེམས་ཅན་གང་ལ་སྤོང་བར་བྱེད་པ་དང་། གང་ཞིག་སྤོང་བ་དང་། གང་གིས་སྤོང་བར་བྱེད་པ་དེ་གསུམ་ཆར་ལ་ཡང་དངོས་པོ་དང་དངོས་པོ་མེད་པ་ལ་སོགས་པ་གཉིས་འཛིན་གྱི་བློའི་རྒྱུ་བ་མཐའ་དག་དང་ཡང་དག་པར་བྲལ་བར་འགྱུར་ཞིང་། དེའི་ཕྱིར་ཚུལ་ཁྲིམས་རྣམ་པར་དག་པ་ཡིན་ཏེ། ཡུམ་ལས། ཚུལ་ཁྲིམས་བསྲུང་ཞིང་བྱང་ཆུབ་མཆོག་ཏུ་ཡོངས་བསྔོ་ལ། ། དེ་ཡི་རློམ་སེམས་མེད་ཅིང་བདག་བསྟོད་མི་བྱེད་ལ། །ང་ཡི་འདུ་ཤེས་སེམས་ཅན་འདུ་ཤེས་ཡོངས་སུ་སྤངས། །བྱང་ཆུབ་སེམས་དཔའ་ཚུལ་ཁྲིམས་ཕ་རོལ་ཕྱིན་གནས་བརྗོད། །ཅེས་དང་། གང་ལ་བདག་གི་འདུ་ཤེས་སེམས་ཅན་འདུ་ཤེས་མེད། །འདུ་ཤེས་འདོད་ཆགས་བྲལ་ལ་སྡོམ་མིན་ག་ལ་ཡོད། །གང་ལ་སྡོམ་དང་སྡོམ་པ་མ་ཡིན་རློམ་སེམས་མེད། །འདི་ནི་ཚུལ་ཁྲིམས་སྡོམ་པར་རྣམ་པར་འདྲེན་པས་གསུངས། །ཞེས་སོ། ། ། གཉིས་པ་ལ། སྤྱིར་ཚུལ་ཁྲིམས་ཀྱི་བསྔགས་པ་དང༌། བྱེ་བྲག་ཏུ་བྱང་སེམས་ཀྱི་ཚུལ་ཁྲིམས་ཀྱི་བསྔགས་པ་དང༌། འཇིག་རྟེན་དང་འཇིག་རྟེན་ལས་འདས་པའི་རྣམ་དབྱེ་བསྟན་པ་གསུམ་གྱི་དང་པོ་ལ། ཚུལ་ཁྲིམས་འཆལ་པའི་ཉེས་དམིགས་དང་། ཚུལ་ཁྲིམས་ཀྱི་ཡོན་ཏན་བསྟན་པ་གཉིས་ཀྱི་དང་པོ་ལ། སྦྱིན་པའི་འབྲས་བུ་མི་རྫོགས་པ་དང་། ངན་སོང་ལས་མི་ཐར་བ་གཉིས་ཀྱི་དང་པོ་ལ། ངན་སོང་དུ་ལྟུང་བ་དང་། སྦྱིན་པའི་འབྲས་བུ་མི་རྫོགས་པ་དངོས་དང་པོ་ནི།  དེ་ལྟར་བྱང་ཆུབ་སེམས་དཔའ་རྣམས་ཚུལ་ཁྲིམས་ཕུན་སུམ་ཚོགས་པ་དང་ལྡན་པར་བརྗོད་ནས། དེ་ལས་གཞན་པ་རྣམས་ཀྱི་ཚུལ་ཁྲིམས་ཕུན་སུམ་ཚོགས་པ་ཡང་སྦྱིན་པ་ལ་སོགས་ལས་ཀྱང་ཤིན་ཏུ་ཆེ་བ་དང་། ཡོན་ཏན་ཀུན་གྱི་རྟེན་དུ་བསྟན་པའི་ཕྱིར། སྦྱིན་པ་གང་ཁོ་ན་ལས་སྦྱིན་བདག་ཚུལ་ཁྲིམས་དང་ལྡན་པ་ལྷ་དང་མི་དག་གི་ནང་དུ་ཁྱད་པར་དུ་འཕགས་པའི་ལོངས་སྤྱོད་ཕུན་སུམ་ཚོགས་པ་འབྱུང་བ་དག་ནི་ཉི་ཚེ་བའི་སེམས་ཅན་དམྱལ་བ་དང་། བ་ལང་དང་། རྟ་དང༌། གླང་པོ་ཆེ་དང་། སྤྲེའུ་དང་། ཀླུ་ལ་སོགས་པ་དང་། ཡི་དྭགས་རྫུ་འཕྲུལ་ཆེན་པོ་ལ་སོགས་ངན་འགྲོའི་འགྲོ་བ་ངན་པ་རྣམས་ཀྱི་ནང་ནའང་གཏོང་བ་པོའི་སྐྱེ་བོ་ཚུལ་ཁྲིམས་ཀྱི་རྐང་པ་ཉམས་པ་རྣམས་ལ་ལོངས་སྤྱོད་ཕུན་སུམ་ཚོགས་པ་འབྱུང་བར་འགྱུར་རོ། །ཡང་ན། སྐྱེ་བོ་ཚུལ་ཁྲིམས་རྐང་པ་ཆག་གྱུར་ན། །སྦྱིན་པའི་ལོངས་སྤྱོད་ལྡན་ཡང་ངན་འགྲོར་ལྟུང་། །ཞེས་པ་ལྟར་བཤད་དོ། །མདོ་ལས། ཚུལ་ཁྲིམས་འཆལ་པ་ངན་འགྲོ་དེར་འགྲོ་སྟེ། །དེ་ལ་ཐོས་པ་མང་པོས་སྐྱོབ་མི་ནུས།། ཞེས་པ་ལྟར། ཡོན་ཏན་གཞན་རྣམས་ཀྱིའང་འབྲས་བུ་ཕུན་སུམ་ཚོགས་པ་རྫོགས་པར་མི་འགྱུར་རོ། ། གཉིས་པ་ནི། གང་ཞིག་ས་བོན་ཆེས་ཉུང་ངུ་བཏབ་ནས། འབྲས་བུ་མང་པོ་རྙེད་ཅིང་། སླར་ཡང་། འབྲས་བུའི་ཆེད་དུ་ཆེས་མང་བའི་ས་བོན་འདེབས་པ་དེ་ལ་ནི་འབྲས་བུའི་ཚོགས་ཆེན་པོ་དུས་ཇི་ལྟ་བ་བཞིན་ཉེ་བར་འཕེལ་བས་རིམ་པ་རྣམ་པར་ཆད་པ་མེད་པ་ཡོད་སྲིད་ཀྱི། བྱས་པ་ཆུད་སོན་པ་གང་ཞིག་བླུན་པ་ཉིད་ཀྱིས་སྔར་གྱི་སོན་ཙམ་ཡང་ལོངས་སྤྱོད་པ་དེ་ལ་ནི་སྐྱེད་དང་ལྷན་ཅིག་ཏུ། དངོས་པོའི་འདུ་བ་ཡང་ཟད་པའི་ཕྱིར་འབྱུང་བར་འགྱུར་བའི་འབྲས་བུ་ཕུན་སུམ་ཚོགས་པ་སྐྱེ་བ་ག་ལ་ཡོད། དེ་བཞིན་དུ། ཚུལ་ཁྲིམས་དང་བྲལ་བའི་ཕྱིར་གནས་མ་ཡིན་པ་ངན་འགྲོའི་འགྲོ་བར་ལོངས་སྤྱོད་ཉེ་བར་སྤྱོད་པ་ལ་ཡང་ལས་འབྲས་ཀྱི་འབྲེལ་པ་ལ་ཤིན་ཏུ་རྨོངས་པས་སྔ་ན་མེད་པ་འཕེན་པ་དང་བྲལ་བའི་ཕྱིར། སྐྱེད་དང་བཅས་པ་མེད་ལ། སྔར་འཕངས་པ་མ་ལུས་པ་ཉེ་བར་ལོངས་སྤྱད་པའི་ཕྱིར་དངོས་པོའི་འདུ་བ་ཡང་ཡོངས་སུ་ཟད་པས་ན་ཕྱིན་ཆད་གང་ཟག་དེ་ལ་ལོངས་སྤྱོད་དག་འབྱུང་བ་མི་སྲིད་པར་འགྱུར་རོ། །སྤྱོད་འཇུག་ལས། གང་ཚེ་དགེ་སྤྱད་སྐལ་ལྡན་ཡང་། །དགེ་བ་བདག་གིས་མ་བྱས་ན། །ངན་སོང་སྡུག་བསྔལ་ཀུན་རྨོངས་པ། །དེ་ཚེ་བདག་གིས་ཅི་བྱར་ཡོད། །ཅེས་སོ། ། གཉིས་པ་ནི། ཚུལ་ཁྲིམས་ཀྱི་རྐང་པ་དང་བྲལ་ན་ཕྱིན་ཆད་ལོངས་སྤྱོད་རྫོགས་པ་མི་འབྱུང་བ་འབའ་ཞིག་ཏུ་མ་ཟད་ཀྱི། ངན་འགྲོར་སོང་བས་ངན་འགྲོ་ལས་ལྡང་བ་ཡང་ཤིན་ཏུ་རྙེད་པར་དཀའོ་ཞེས་བསྟན་པའི་ཕྱིར། གང་གི་ཚེ་དཔའ་བོ་མཐུན་པའི་ཡུལ་ན་གནས་པ་འཆིང་བ་ལས་གྲོལ་བ་ལྟར་འདོད་པས། གཞན་ལ་རག་མ་ལས་པར་རང་དབང་དུ་འཇུག་ཅིང་མཐུན་པའི་ཡུལ་ལྷ་དང་མི་ལ་སོགས་པའི་འགྲོ་བར་གནས་པས། གལ་ཏེ་སོ་སོ་སྐྱེ་བོ་འདི་དག་ཚུལ་ཁྲིམས་ལ་སོགས་པས་བདག་ཉིད་ངན་འགྲོ་ལས་འཛིན་པར་མི་བྱེད་ན། དཔའ་བོ་ལྕགས་སྒྲོག་གིས་བཅིངས་ནས་རི་སུལ་ཆེན་པོར་སྐྱུར་བ་ལྟར། ངན་སོང་གསུམ་གྱི་གཡང་སར་ལྟུང་བས་ལས་དང་ཉོན་མོངས་པ་དྲག་པོའི་གཞན་དབང་གིས་འཇུག་པར་འགྱུར་བ་ན་ངན་སོང་གི་གཡང་ས་དེ་ལས་ཕྱི་ནས་ཐབས་གང་གིས་སློང་བར་འགྱུར། དེས་ན་གནོད་པར་བྱ་བའི་ཕྱིར་ངན་འགྲོ་ཁོ་ནར་ངེས་པར་འགྱུར་རོ། །དེའི་ཕྱིར། མདོ་ལས། དེ་ནས་གལ་ཏེ་མི་རྣམས་ཀྱི་ནང་དུ་སྐྱེས་ན་ཡང་རྣམ་པར་སྨིན་པ་གཉིས་མངོན་པར་E  སྒྲུབ་སྟེ་ཞེས་སོ། །སྤྱོད་འཇུག་ལས། དགེ་བ་དག་ཀྱང་མ་བྱས་ལ། །སྡིག་པ་དག་ཀྱང་ཉེར་བསགས་ན། །བསྐལ་པ་བྱེ་བ་བརྒྱར་ཡང་ནི། །བདེ་འགྲོའི་སྒྲ་ཡང་ཐོས་མི་འགྱུར། །ཞེས་དང་། སྐད་ཅིག་གཅིག་བྱས་སྡིག་པས་ཀྱང་། །བསྐལ་པར་མནར་མེད་གནས་གྱུར་ན།།ཐོག་མེད་འཁོར་བར་བསགས་སྡིག་གིས། །བདེ་འགྲོར་མི་འགྲོ་སྨོས་ཅི་དགོས། །དེ་ཙམ་ཁོ་ན་མྱོང་གྱུར་ནས། །དེ་ནི་རྣམ་ཐར་མི་འགྱུར་ཏེ། །འདི་ལྟར་དེ་ནི་མྱོང་བཞིན་དུ། །སྡིག་པ་གཞན་དག་རབ་ཏུ་སྐྱེ། །ཞེས་སོ། ། གཉིས་པ་ལ། སྦྱིན་པའི་འོག་ཏུ་ཚུལ་ཁྲིམས་ཀྱི་གཏམ་མཛད་པའི་རྒྱུ་མཚན། ཚུལ་ཁྲིམས་ཡོན་ཏན་ཀུན་གྱི་རྟེན་དུ་བསྟན་པ། སྐྱེ་འཕགས་ཀྱི་མངོན་མཐོ་ངེས་ལེགས་ཀྱི་རྒྱུར་བསྟན་པ་གསུམ་གྱི་དང་པོ་ནི། གང་གི་ཕྱིར་དེ་ལྟར་ཚུལ་ཁྲིམས་འཆལ་པ་ཉེས་པའི་ཚོགས་ཤིན་ཏུ་མང་པོའི་གནས་སུ་གྱུར་པ་དེའི་ཕྱིར་སྡིག་པའི་ཆོས་མཐའ་དག་ཕམ་པར་མཛད་པའི་རྒྱལ་བས་གདུལ་བྱ་རྣམས་ལ་ཐོག་མར་སྦྱིན་པའི་གཏམ་མཛད་ནས། དེའི་འོག་ཏུ་སྦྱིན་པ་ལ་སོགས་པའི་ཡོན་ཏན་ཆུད་མི་ཟ་བར་བྱ་བའི་ཕྱིར་ཚུལ་ཁྲིམས་ཀྱི་རྗེས་སུ་འགྲོ་བའི་གཏམ་ཉིད་བསྔགས་པར་མཛད་པ་ཡིན་ནོ། ། གཉིས་པ་ནི། གང་གི་ཕྱིར། བཤེས་སྤྲིང་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་པ་ལྟར། ཡོན་ཏན་ཐམས་ཅད་ཀྱི་རྟེན་དུ་གྱུར་པའི་ཕྱིར། ཚུལ་ཁྲིམས་ཉིད་ཞིང་སྟེ། དེ་ཉིད་དུ་སྦྱིན་པ་ལ་སོགས་པའི་ཡོན་ཏན་རྣམས་རྣམ་པར་འཕེལ་བ་ན། རྒྱུ་དང་འབྲས་བུ་བརྒྱུད་པ་སྦྱིན་པའི་འབྲས་བུ་ལ་ལོངས་སྤྱོད་པའི་ཚེ་ཡང་སྦྱིན་པ་གཏོང་བས་གོང་ནས་གོང་དུ་རིམ་པ་རྣམ་པར་མ་ཆད་པའི་སྒོ་ནས་འབྲས་བུའི་ཚོགས་ཉེ་བར་འཕེལ་ཞིང་ཡུན་རིང་པོར་ཉེ་བར་ལོངས་སྤྱོད་པ་རྒྱུན་ཆད་པ་མེད་པར་འཇུག་པར་འགྱུར་གྱི། གཞན་དུ་ནི་མ་ཡིན་ནོ། ། གསུམ་པ་ནི། དེའི་ཕྱིར་ཚུལ་འདིས་སོ་སོའི་སྐྱེ་བོ་རྣམས་ཀྱི་མངོན་པར་མཐོ་བ་དང་ཐུབ་པའི་གསུང་ལས་སྐྱེས་པ་ཉན་ཐོས་དང་རང་བྱང་ཆུབ་ལ་བདག་ཉིད་ངེས་པ་རང་རྒྱལ་རྣམས་དང་། རྒྱལ་སྲས་བྱང་ཆུབ་སེམས་དཔའ་རྣམས་ཀྱི་ས་ངེས་པར་ལེགས་པ་བདེ་བ་ཡང་མ་ཡིན། སྡུག་བསྔལ་ཡང་མ་ཡིན་པའི་རང་བཞིན་ཅན་ཐར་པའི་མཚན་ཉིད་དང་། མངོན་པར་མཐོ་བ་འཁོར་བ་པའི་བདེ་བའི་རྒྱུ་ནི་དགེ་བ་བཅུའི་ལས་ཀྱི་ལམ་གྱི་རང་བཞིན་གྱི་ཚུལ་ཁྲིམས་ལས་གཞན་པ་མེད་དེ། མདོ་ལས། མི་དགེ་བ་བཅུའི་ལས་ཀྱི་ལམ་འདི་དག་བརྟེན་པ་དང་། མང་དུ་བྱས་པའི་ཤས་ཆེ་བས་ནི་སེམས་ཅན་དམྱལ་བའི་རྒྱུར་འགྱུར་རོ། །འབྲིང་གིས་ནི་དུད་འགྲོའི་སྐྱེ་གནས་ཀྱི་རྒྱུར་འགྱུར་རོ། །ཆུང་ངུས་ནི་གཤིན་རྗེའི་འཇིག་རྟེན་གྱི་རྒྱུར་འགྱུར་རོ། །དེ་ལ་སྲོག་གཅོད་པས་ནི་སེམས་ཅན་དམྱལ་བར་ཁྲིད་དོ། ། དུད་འགྲོའི་སྐྱེ་གནས་སུ་ཁྲིད་དོ། །གཤིན་རྗེའི་འཇིག་རྟེན་དུ་ཁྲིད་དོ། །དེ་ནས་གལ་ཏེ་མི་རྣམས་ཀྱི་ནང་དུ་སྐྱེས་ན་ཡང་། རྣམ་པར་སྨིན་པ་གཉིས་མངོན་པར་སྒྲུབ་སྟེ། ཚེ་ཐུང་བ་དང་། ནད་མང་བར་འགྱུར་རོ། །དེ་བཞིན་དུ་སྦྱར་ཏེ། མ་བྱིན་པར་ལེན་པས་ནི་ལོངས་སྤྱོད་ཆུང་བ་དང་། ཐུན་མོང་གི་ལོངས་སྤྱོད་དུ་འགྱུར་བའོ། །འདོད་པ་ལ་ལོག་པར་གཡེམ་པས་ནི། འཁོར་གཡོག་ཡིད་བརྟན་དུ་མི་རུང་བ་དང་། དགྲ་ཟླ་དང་བཅས་པའི་ཆུང་མར་འགྱུར་བའོ། །བརྫུན་དུ་སྨྲ་བས་ནི་སྐུར་པ་མང་བ་དང་། གཞན་གྱིས་སླུ་བར་འགྱུར་བའོ། ཕྲ་མས་ནི་གཡོག་འཁོར་མི་འདུམ་པ་དང་། གཡོག་འཁོར་ངན་པར་འགྱུར་རོ། །ཚིག་རྩུབ་པོས་ནི་ཡིད་དུ་མི་འོང་བ་ཐོས་པ་དང་། འཐབ་མོའི་ཚིག་ཏུ་འགྱུར་བའོ། །ཚིག་འཁྱལ་པས་ནི་བཟུང་བར་འོས་པའི་ཚིག་མ་ཡིན་པ་དང་། མ་ངེས་པའི་སྤོབས་པར་འགྱུར་བའོ། བརྣབ་སེམས་ཀྱིས་ནི་ཆོག་མི་ཤེས་པ་དང་། འདོད་པ་ཆེ་བར་འགྱུར་རོ། །གནོད་སེམས་ཀྱིས་ནི་ཕན་པ་མི་ཚོལ་བ་དང་། གཞན་གྱིས་གནོད་པ་བྱ་བར་འགྱུར་རོ། །ལོག་པར་ལྟ་བས་ནི་ལྟ་བ་ངན་པར་ལྟུང་བ་དང་། གཡོ་རྒྱུ་ཅན་དུ་འགྱུར་རོ། །དེ་ལྟར་མི་དགེ་བ་བཅུའི་ལས་ཀྱི་ལམ་འདི་དག་ནི་སྡུག་བསྔལ་གྱི་ཕུང་པོ་ཆེན་པོ་ཚད་མེད་པ་སྡུད་པར་འགྱུར་གྱིས། དགེ་བ་བཅུའི་ལས་ཀྱི་ལམ་ཡང་དག་པར་བླངས་པའི་རྒྱུས་ནི། ལྷ་དང་མིར་སྐྱེ་བ་ལ་སོགས་པ་སྲིད་པའི་རྩེ་མོའི་བར་དུ་སྐྱེ་བ་ཡོད་པར་འགྱུར་རོ། །དེའི་གོང་དུ་དགེ་བ་བཅུའི་ལས་ཀྱི་ལམ་ཡང་དག་པར་བླངས་པའི་རྒྱུས་ནི་ལྷ་དང་མིར་སྐྱེ་བ་ལ་སོགས་པ་སྲིད་པའི་རྩེ་མོའི་བར་དུ་སྐྱེ་བ་ཡོད་པར་འགྱུར་རོ། །དེའི་གོང་དུ་དགེ་བ་བཅུའི་ལས་ཀྱི་ལམ་འདི་དག་ཉི་ཚེ་བའི་སེམས་དང་། ཁམས་གསུམ་པས་སྐྲག་པའི་ཡིད་དང་། སྙིང་རྗེ་ཆེན་པོ་མེད་པ་དང་། གཞན་ལས་ཐོས་པའི་རྗེས་སུ་འགྲོ་སྟེ། སྒྲའི་རྗེས་སུ་འབྲང་བར་ཤེས་རབ་ཀྱི་རྣམ་པས་ཡོངས་སུ་བསྒོམས་ནས་ཉན་ཐོས་ཀྱི་ཐེག་པ་འགྲུབ་པར་བྱེད་དོ། །དེའི་གོང་དུ་གཞན་གྱི་དྲིང་མི་འཇོག་པ་དང༌། རང་མངོན་པར་རྫོགས་པར་འཚང་རྒྱ་བ་དང་། སྙིང་རྗེ་ཆེན་པོ་དང་ཐབས་མཁས་པ་མེད་པ་དང་། རྐྱེན་ཉིད་འདི་པ་ཟབ་མོ་ཁོང་དུ་ཆུད་པས་ཡོངས་སུ་སྦྱངས་ནས། རང་སངས་རྒྱས་ཀྱི་ཐེག་པ་འགྲུབ་པར་བྱེད་དོ། །དེའི་གོང་དུ། ཤིན་ཏུ་རྒྱ་ཆེ་ཞིང་། ཚད་མེད་པའི་སྙིང་བརྩེ་བ་དང་། སྙིང་རྗེ་དང་ལྡན་པ་དང་། ཐབས་ལ་མཁས་པས་བསྡུས་པ་དང་། སྨོན་ལམ་ཆེན་པོ་ཤིན་ཏུ་བཏབ་པ་དང་། སེམས་ཅན་ཐམས་ཅད་ཡོངས་སུ་མི་གཏོང་བ་དང་། སངས་རྒྱས་ཀྱི་ཡེ་ཤེས་ཤིན་ཏུ་རྒྱས་པ་ལ་དམིགས་པས་ཡོངས་སུ་སྦྱངས་ནས་བྱང་ཆུབ་སེམས་དཔའི་ས་ཡོངས་སུ་དག་པ་དང་། ཕ་རོལ་དུ་ཕྱིན་པ་ཡོངས་སུ་དག་པའི་སྤྱོད་པ་རྒྱ་ཆེན་པོ་འགྲུབ་པར་བྱེད་དོ་ཞེས་རྒྱ་ཆེར་གསུངས་པ་ལྟར་རོ། ། གཉིས་པ་ནི། ཇི་ལྟར་རྒྱ་མཚོ་ཆེན་པོ་རོ་དང་ལྷན་ཅིག་ཞག་ཏུ་མི་གནས་པ་དང་། བཀྲ་ཤིས་པའི་དགེ་མཚན་སྣ་ནག་མ་བཀྲ་མི་ཤིས་པ་དང་ནམ་ཡང་ལྷན་ཅིག་ཏུ་མི་གནས་པ་བཞིན་དུ། གོང་དུ་བཤད་པའི་ཚུལ་དེ་ལྟར་ཚུལ་ཁྲིམས་ཕུན་སུམ་ཚོགས་པའི་དབང་དུ་བྱས་པའི་བདག་ཉིད་ཆེན་པོ་སེམས་བསྐྱེད་པ་གཉིས་པ་ལ་གནས་པའི་བྱང་ཆུབ་སེམས་དཔའ་ཡང་ཚུལ་ཁྲིམས་དེ་འཆལ་པ་དང་ནམ་ཡང་ལྷན་ཅིག་ཏུ་གནས་པར་མི་འདོད་དོ། ། གསུམ་པ་ནི། ཇི་སྐད་བཤད་པའི་ཚུལ་ཁྲིམས་ལ་ཕ་རོལ་དུ་ཕྱིན་པའི་རྣམ་དབྱེ་བསྟན་པའི་ཕྱིར། གང་ཟག་གང་གིས་སྤང་བྱ་གང་ཞིག་གཞི་སེམས་ཅན་གང་ལ་སྤོང་བར་བྱེད་པ་གསུམ་དུ་དངོས་པོར་ཞེན་པས་དམིགས་པ་ཡོད་ན་ཚུལ་ཁྲིམས་དེ་ནི་འཇིག་རྟེན་པའི་ཕ་རོལ་དུ་ཕྱིན་པའོ་ཞེས་མདོ་ལས་བཤད་ཅིང་ཚུལ་ཁྲིམས་དེ་ཉིད་ཤེས་རབ་ཀྱི་ཕ་རོལ་དུ་ཕྱིན་པས་ཟིན་ཏེ། ཇི་སྐད་དུ་བཤད་པ་གསུམ་ལ་ཆགས་པ་སྟོང་ཞིང་དམིགས་པ་མེད་ན་ནི། དེ་འཇིག་རྟེན་ལས་འདས་པའི་ཕ་རོལ་དུ་ཕྱིན་པའོ་ཞེས་བཤད་དོ། ། གསུམ་པ་ནི། ཇི་སྐད་བསྙད་པའི་སའི་ཡོན་ཏན་རྗོད་པའི་སྒོ་ནས་ཚུལ་ཁྲིམས་ཀྱི་ཕ་རོལ་དུ་ཕྱིན་པའི་སྐབས་ཡོངས་སུ་རྫོགས་པར་བསྟན་པའི་ཕྱིར། ས་གཉིས་པ་ལ་གནས་པའི་རྒྱལ་བའི་སྲས་ཀྱི་ཟླ་བ་ལས་བྱང་ཆུབ་པ་འཁོར་བའི་ཁོངས་སུ་མ་གཏོགས་པས་སྲིད་པ་མིན་ཡང་། ཡོན་ཏན་ཕུན་སུམ་ཚོགས་པ་ཐམས་ཅད་དེའི་རྗེས་སུ་འགྲོ་བའི་ཕྱིར་དང་། གླིང་བཞིའི་དབང་ཕྱུག་ཕུན་སུམ་ཚོགས་པའི་རྒྱུ་ཡིན་པའི་ཕྱིར། སྲིད་པའི་དཔལ་དུ་གྱུར་པ་དགེ་བ་བཅུའི་ལས་ཀྱི་ལམ་གྱི་འཆལ་པའི་ཚུལ་ཁྲིམས་མི་དགེ་བ་བཅུའི་དྲི་མ་དང་བྲལ་བས་དྲི་མ་མེད་པ་ཞེས་བྱ་བའི་ས་འདི་ཡང་ཇི་ལྟར་སྟོན་ཀའི་དུས་ཀྱི་ཟླ་བའི་འོད་དྲི་མ་དང་བྲལ་བ་ནི་སྐྱེ་བོའི་གདུང་བ་སེལ་བར་བྱེད་པ་ཇི་ལྟ་བ་བཞིན་དུ་འགྲོ་བ་མ་ལུས་པའི་འཆལ་པའི་ཚུལ་ཁྲིམས་ཀྱིས་བསྐྱེད་པའི་ཡིད་ཀྱི་གདུང་བ་སེལ་བར་བྱེད་པ་ཡིན་ནོ། །དབུ་མ་ལ་འཇུག་པ་ལས་དྲི་མ་མེད་པ་ཞེས་བྱ་བ་སྟེ་བྱང་ཆུབ་སེམས་དཔའི་སེམས་བསྐྱེད་པ་གཉིས་པའི་བཤད་པའོ།། །། གསུམ་པ་ལ། ཁྱད་གཞི་སའི་ངོ་བོ་མདོར་བསྟན། ཁྱད་ཆོས་སའི་ཡོན་ཏན་རྒྱས་པར་བཤད། སའི་ཡོན་ཏན་རྗོད་དེ་མཇུག་བསྡུ་བ་གསུམ་གྱི་དང་པོ་ནི། ། ད་ནི་སེམས་བསྐྱེད་པ་གསུམ་པའི་དབང་དུ་བྱས་ནས། ཆོས་རྣམས་ཀྱི་བུད་ཤིང་མ་ལུས་པ་སྲེག་པར་བྱེད་པའི་ཡེ་ཤེས་ཀྱི་མེ་ཞི་བའི་བདག་ཉིད་ཅན་གྱི་འོད་འབྱུང་བའི་ཕྱིར་ན་བྱང་ཆུབ་སེམས་དཔའི་ས་ནི་གསུམ་པ་འདི་ཡི་མིང་འོད་བྱེད་པ་ཞེས་བྱ་སྟེ། རིན་ཆེན་ཕྲེང་བ་ལས། ས་གསུམ་པ་ནི་འོད་བྱེད་པས། །ཡེ་ཤེས་ཞི་བའི་འོད་འབྱུང་ཕྱིར། །ཞེས་སོ། །དེའི་ཚེ་ཡེ་ཤེས་ཀྱི་མེའི་འོད་ཇི་འདྲ་བ་གཅིག་འབྱུང་ཞེ་ན། སེམས་གསུམ་པ་བསྐྱེད་པའི་བདེ་གཤེགས་སྲས་པོ་དེ་ལ་ས་གསུམ་པ་ཐོབ་པ་དེའི་ཚེ། ཇི་ལྟར་ཉི་མ་ཤར་བའི་གནས་སྐབས་ཀྱི་སྔ་རོལ་ཏུ་ཟངས་ཀྱི་མདོག་དང་འདྲ་བའི་འོད་ཀྱི་སྣང་བ་འབྱུང་བ་ལྟར། བྱང་ཆུབ་སེམས་དཔའ་ལ་ཡང་ས་དེར་ཡེ་ཤེས་ཀྱི་སྣང་བ་འབྱུང་ངོ༌། ། གཉིས་པ་ལ། བཟོད་པའི་ཕར་ཕྱིན་གྱི་ཡོན་ཏན་བསྟན་པ་དང་། སྤངས་རྟོགས་ཕྲིན་ལས་ཀྱི་ཡོན་ཏན་གཞན་བསྟན་པ་དང་། ཕར་ཕྱིན་གྱི་རྟེན་དང་། ཚོགས་དང་། འབྲས་བུའི་རྣམ་བཞག་བསྟན་པ་གསུམ་གྱི་དང་པོ་ལ། ས་དེར་བཟོད་པའི་ཕར་ཕྱིན་ལྷག་པར་བསྟན། ཞར་ལ་བཟོད་པའི་བསྔགས་པ་བཤད། འཇིག་རྟེན་ལས་འདས་མ་འདས་ཀྱི་རྣམ་དབྱེ་བསྟན་པ་དང་གསུམ་གྱི་དང་པོ་ལ། ། སྙིང་རྗེས་བཟོད་པ་དང༌། ཤེས་རབ་ཀྱིས་བཟོད་པ་གཉིས་ཀྱི་དང་པོ་ནི། ཡེ་ཤེས་ཀྱི་སྣང་བ་དེ་ལྟ་བུ་རྙེད་པའི་བྱང་ཆུབ་སེམས་དཔའ་དེ་ལ། བཟོད་པའི་ཕ་རོལ་དུ་ཕྱིན་པ་ལྷག་པར་བསྟན་པའི་ཕྱིར། བྱང་ཆུབ་སེམས་དཔའ་ནི་ཁྲོ་བའི་གནས་མ་ཡིན་ཏེ། གཞན་གྱི་སེམས་རྗེས་སུ་བསྲུང་བའི་ཕྱིར་དང་། དེ་ལྟ་བུའི་ཡེ་ཤེས་ཡོད་པའི་ཕྱིར། གཞན་དག་གིས་ཀུན་ནས་མནར་སེམས་ཀྱི་གཞི་དགུ་པོ་དུས་གསུམ་གྱི་དོན་མ་ཡིན་པར་དོགས་པའི་རང་བཞིན་གྱི་ལུས་དང་། ངག་དང་། ཡིད་ཀྱི་འཇུག་པ་མངོན་དུ་མི་བྱེད་པའི་ཕྱིར་རོ། །དེའི་ཕྱིར། གལ་ཏེ་ཁོང་ཁྲོ་སྐྱེ་བའི་གནས་མིན་པ་བྱང་ཆུབ་སེམས་དཔའ་ལ་སེམས་ཁོང་ནས་འཁྲུག་ཅིང་ཁོང་ཁྲོ་སྐྱེ་བའི་སེམས་ཅན་འགའ་ཡིས་བྱང་ཆུབ་སེམས་དཔའ་དེའི་ལུས་ལས་ཤ་ནི་རུས་པ་དང་བཅས་པ་དུས་ཡུན་རིང་དུ་གཅོད་ཅིང་། དེའང་སྲུང་རེ་རེ་ནས་སྡོད་ཅིང་སྡོད་ཅིང་བཅད་པར་གྱུར་ཀྱང་། རྣམ་པ་དེ་ལྟ་བུའི་གཅོད་པ་པོ་ལ་སེམས་ཁོང་ནས་འཁྲུག་པར་མི་འགྱུར་བ་འབའ་ཞིག་ཏུ་མ་ཟད་ཀྱི། སྡིག་པའི་ལས་དེའི་རྐྱེན་ཅན་དམྱལ་བའི་སྡུག་བསྔལ་སོགས་པ་ལ་ལྷག་པར་དམིགས་པའི་བྱང་ཆུབ་སེམས་དཔའ་དེའི་བཟོད་པ་གཅོད་པར་བྱེད་པའི་ཡུལ་ལ་ཆེས་ལྷག་པར་སྐྱེ་བར་འགྱུར་རོ། ། བཞི་བརྒྱ་པ་ལས། ཇི་ལྟར་མ་ནི་ཁྱད་པར་དུ། །ནད་ཐེབས་བུ་ལ་གདུངས་གྱུར་པ། །དེ་བཞིན་བྱང་ཆུབ་སེམས་དཔའི་བརྩེ། །དམ་པ་མིན་ལ་ཁྱད་པར་དུའོ། ། ཞེས་སོ། ། གཉིས་པ་ནི། གཞན་ཡང་སྡིག་པའི་ལས་དེའི་རྐྱེན་ཅན་དམྱལ་བ་ལ་སོགས་པའི་སྡུག་བསྔལ་ལ་ལྷག་པར་དམིགས་ནས། སྙིང་རྗེས་ཆེས་ལྷག་པར་བཟོད་པར་འགྱུར་བ་འབའ་ཞིག་ཏུ་མ་ཟད་ཀྱི། ཆོས་ཐམས་ཅད་གང་ཟག་དང་ཆོས་ཀྱི་བདག་མེད་པར་མཐོང་བའི་བྱང་ཆུབ་སེམས་དཔའ་ལ་བཅད་བྱ་ཤ་ལ་སོགས་པ་གང་ཞིག་གཅོད་པ་པོ་གང་གིས་དུས་གང་གི་ཚེ། མཚོན་ཆ་ལ་སོགས་པས་ཚུལ་ཇི་ལྟར་གཅོད་དེ། དེ་ཐམས་ཅད་མ་དམིགས་སོ། །དེའི་རྒྱུ་མཚན། གང་གི་ཕྱིར་ན། ཕྱི་ནང་གི་ཆོས་ཐམས་ཅད་ཀྱང་བྱང་ཆུབ་སེམས་དཔའ་དེ་ཡིས་གཟུགས་བརྙན་ལྟར་རང་བཞིན་མེད་པར་མཐོང་ཞིང་། བདག་དང་བདག་གི་བའི་འདུ་ཤེས་དང་བྲལ་བ་དེས་ན། དེ་ཡིས་ཆེས་ཤིན་ཏུ་བཟོད་པར་འགྱུར་རོ། །ཀྱང་གི་སྒྲ་ནི། བཟོད་པའི་རྒྱུ་གོང་མ་བསྡུ་བའི་ཕྱིར་རོ། ། གཉིས་པ་ལ། ཁོང་ཁྲོའི་ཉེས་དམིགས། བཟོད་པའི་ཕན་ཡོན། དེས་ན་ཁོང་ཁྲོ་སྤངས་ཏེ་བཟོད་པ་བསྒོམ་པར་གདམས་པ་གསུམ་གྱི་དང་པོ་ལ། འཇིག་རྟེན་འདིར་དོན་མེད་པ། འཇིག་རྟེན་ཕ་རོལ་དང་འགལ་བ། འདི་དང་ཕ་རོལ་གྱི་ཉེས་དམིགས་གཞན་ཡང་བསྟན་པ་གསུམ་གྱི་དང་པོ་ནི། བཟོད་པ་འདི་བྱང་ཆུབ་སེམས་དཔའ་རྣམས་ཀྱི་འཚམ་པའི་ཆོས་ཡིན་པ་འབའ་ཞིག་ཏུ་མ་ཟད་ཀྱི། ། དེ་ལས་གཞན་པ་རྣམས་ཀྱི་ཡོན་ཏན་མཐའ་དག་བསྲུང་བའི་རྒྱུ་ཡང་ཡིན་པས། མི་བཟོད་པ་དང་ལྡན་པ་ཁྲོ་བ་ལས་ཟློག་པར་རིགས་པར་འཆད་པ་ནི། རེ་ཤིག་ཁོང་འཁྲུག་པའི་གནས་སྐབས་སྟེར་བ་འདིའི་བདག་ལ་གནོད་པ་བྱས་པས་གལ་ཏེ་གནོད་པ་བྱེད་པ་པོ་དེར་དེ་ལ་བཀོན་ཞིང་ཞེ་སྐམ་པར་བྱེད་ན། དེ་ལ་དམིགས་པའི་ཞེ་བཀོན་ཞིང་སྐམ་ལ། ཀུན་ནས་མནར་སེམས་པས་བདག་ལ་བྱས་ཟིན་གྱི་གནོད་པ་ལྡོག་ཅི་སྟེ་མི་ལྡོག་པ་དེའི་ཕྱིར་གནོད་པ་བྱེད་པ་དེར་ཞེ་བཀོན་ཞིང་ཁྲོ་བར་བྱེད་པ་ངེས་པར་ཚེ་འདིར་ཡང་དོན་མེད་དེ། བྱ་རྒྱུ་བྱས་ཟིན་པའི་ཕྱིར་རོ། །སྤྱོད་འཇུག་ལས། གལ་ཏེ་བཅོས་སུ་ཡོད་ན་ནི། །དེ་ལ་མི་དགར་ཅི་ཞིག་ཡོད། ། གལ་ཏེ་བཅོས་སུ་མེད་ན་ཡང་། །དེ་ལ་མི་དགའ་བྱས་ཅི་ཕན། །ཞེས་སོ། ། འདིའི་བཀོན་པ་ཚེ་འདིར་དོན་མེད་པ་འབའ་ཞིག་ཏུ་མ་ཟད་ཀྱི། འཇིག་རྟེན་ཕ་རོལ་གྱི་བདེ་བ་དང་ཡང་ནི་འགལ་བར་འགྱུར་ཏེ། ཁོང་ཁྲོ་སྐྱེས་པས་རྣམ་པར་སྨིན་པ་ཡིད་དུ་མི་འོང་པ་འཕེན་པའི་ཕྱིར་རོ། ། གཉིས་པ་ལ། རྣམ་སྨིན་ཡིད་དུ་མི་འོང་བ་འཕེན་པ་དང་། ཡུན་རིང་བསགས་པའི་བསོད་ནམས་ཟད་པའི་རྒྱུར་བསྟན་པ་གཉིས་ཀྱི་དང་པོ་ནི། གང་ཞིག་རང་གི་ཉེས་པར་སྤྱད་པའི་འབྲས་བུའི་ཁྱད་པར་ཉེ་བར་སྤྱོད་བཞིན་དུ། དེ་ལྟར་མི་ཤེས་པར་གཞན་གྱིས་བདག་ལ་གནོད་པ་བྱས་སོ་སྙམ་དུ་རྟོག་པ་དེ་ལ་ནི། གནོད་བྱེད་ལ་ཁྲོ་བ་སྐྱེ་ལ། ལན་དུ་གནོད་པ་བསྐྱལ་བས་དེའི་གནོད་པ་ཕམ་པར་འདོད་པ་གང་ཡིན་པ་དེའང་བཟློག་པར་བྱ་བའི་ཕྱིར། སྤྱོད་འཇུག་ལས། བདག་གིས་སྔོན་ཆད་སེམས་ཅན་ལ། །འདི་འདྲ་བ་ཡི་གནོད་པ་བྱས། །དེ་བས་སཡས་ཅན་འཚེ་བྱེད་པ། །བདག་ལ་གནོད་པ་འདི་འབྱུང་རིགས། །ཞེས་པ་ལྟར། མཚོན་ཆ་རྣོན་པོའི་སོ་བབས་པས་བདག་གི་ལུས་ལ་གནོད་པའི་སྡུག་བསྔལ་ཆེས་ཆེ་བ་དགྲ་དག་གིས་ཉེ་བར་སྒྲུབ་པ་དེ་ནི། རང་གིས་སྔོན་བྱས་པའི་སྲོག་གཅོད་པའི་མི་དགེ་བའི་ལས་ཀྱི་འབྲས་བུ་འབྱུང་བ་ཐ་མ་ངན་སོང་གསུམ་ལ་སོགས་པར་རྣམ་སྨིན་དྲག་ཏུ་མྱོང་ཞིང་། རྒྱུ་མཐུན་པའི་འབྲས་བུའི་ལྷག་མ་ཡིན་པས། འབྲས་བུ་ཡིད་དུ་མི་འོང་པ་གང་ཡིན་པ་དེ་ལ་བཟོད་པ་སྒོམ་ན། སྡུག་བསྔལ་མ་ལུས་པ་ཟད་པར་བྱེད་པར་བརྗོད་པར་འདོད་པ་ཡིན་ཏེ། སྤྱོད་འཇུག་ལས། འདི་དག་ཉིད་ལ་བརྟེན་བྱས་ནས། །བཟོད་པས་བདག་སྡིག་མང་དུ་འབྱང་། །ཞེས་དང་། བསད་པའི་མི་ཞིག་ལག་བཅད་དེ། །གལ་ཏེ་ཐར་ན་ཅིས་མ་ལེགས། །གལ་ཏེ་མི་ཡི་སྡུག་བསྔལ་གྱིས། །དམྱལ་བ་བྲལ་ན་ཅིས་མ་ལེགས། །ད་ལྟའི་སྡུག་བསྔལ་འདི་ལ་ཡང་། །བདག་གིས་བཟོད་པར་མི་ནུས་ན། །དེས་ན་དམྱལ་བའི་སྡུག་བསྔལ་རྒྱུ། །ཁྲོ་བ་ཅིས་ཏེ་བཟློག་མི་བྱེད། །ཅེས་སོ། །སྔར་བྱས་པའི་ལས་ཀྱི་འབྲས་བུ་དེ་ཉིད་ཀོ། ཇི་ལྟར་སླར་ཡང་རྣམ་པར་འགྱུར་བས་སྨན་གྱི་ལྟུང་བ་ཐ་མ་ཁོང་ན་ཡོད་པའི་ནད་གསོ་བའི་རྒྱུ་ལྟར་གཞན་ལ་སྣོད་པ་དང་ནི་སེམས་ཁོང་ནས་འཁྲུག་པའི་ཁྲོ་བས་སྡུག་བསྔལ་གྱི་འབྲས་བུ་ཡིད་དུ་མི་འོང་པ་འདས་ཟིན་པ་ལས་ཀྱང་ཆེས་ལྷག་པ་བསྐྱེད་པའི་ཕྱིར་གནོད་པའི་ས་བོན་ཉིད་དུ་ཇི་ལྟ་བུར་འཁྲིད་པར་བྱེད། དེའི་ཕྱིར་སྨན་པས་ནད་གསོ་བའི་གཙག་ཆ་རྣོན་པོའི་ལས་བྱེད་པ་ལ་བྱ་བ་ལྟར་འཕྲལ་དུ་སྡུག་བསྔལ་འབྱུང་བའི་རྒྱུ་ལ་ཆེས་ཤིན་ཏུ་བཟོད་པར་རིགས་སོ། ། སྤྱོད་འཇུག་ལས། བདག་གི་བྱང་ཆུབ་སྒྲུབ་པ་ཡི། །སྡུག་བསྔལ་འདི་ནི་ཚོད་ཡོད་དེ། །ཟུག་རྔུ་ཁོང་ལ་གནོད་བསལ་ཕྱིར། །ལུས་རྨ་གཏོད་པའི་སྡུག་བསྔལ་བཞིན། ། སྨན་པ་ཀུན་ཀྱང་གསོ་སྤྱད་ཀྱིས། །མི་བདེ་བ་ཡིས་ནད་མེད་བྱེད། །དེ་བས་སྡུག་བསྔལ་མང་པོ་དག །གཞོམ་ཕྱིར་མི་བདེ་ཆུང་བཟོད་བྱ། །ཞེས་སོ། ། གཉིས་པ་ནི། མི་བཟོད་པ་ནི་རྣམ་པར་སྨིན་པ་ཡིད་དུ་མི་འོང་པ་ཡ་ང་བ་འཕེན་པའི་རྒྱུ་ཡིན་པ་འབའ་ཞིག་ཏུ་མ་ཟད་ཀྱི། ཡུན་རིང་དུ་བསགས་པའི་བསོད་ནམས་ཀྱི་ཚོགས་ཟད་པའི་རྒྱུ་ཡང་ཡིན་ནོ་ཞེས་བསྟན་པའི་ཕྱིར། གང་གི་ཕྱིར་བྱང་ཆུབ་སེམས་དཔའ་བདག་ཉིད་ཆེན་པོ་དེས་རྒྱལ་བའི་སྲས་པོ་བྱང་ཆུབ་དུ་སེམས་བསྐྱེད་པ་རྣམས་ལ་དེར་མ་ཤེས་པའམ། ཤེས་ཀྱང་ཉོན་མོངས་པ་གོམས་པའི་དབང་གིས་བདེན་པའམ་བདེན་པ་མ་ཡིན་པའི་ཉེས་པ་ལྷག་པར་སྒྲོ་བཏགས་ནས་ཁོང་ཁྲོ་བའི་བསམ་པ་སྐད་ཅིག་ཙམ་སྐྱེས་པ་ཡིས་ཀྱང་། སྔར་བསྟན་པའི་སྦྱིན་པ་དང༌། ཚུལ་ཁྲིམས་ཀྱི་ཕ་རོལ་དུ་ཕྱིན་པ་གོམས་པ་ལས་བྱུང་བའི་དགེ་བ་བསྐལ་པ་བརྒྱར་བསགས་པའི་བསོད་ནམས་ཀྱི་ཚོགས་སྐད་ཅིག་གིས་འཇོམས་པར་འགྱུར་ན། བྱང་ཆུབ་སེམས་དཔའ་མ་ཡིན་པས། བྱང་ཆུབ་སེམས་དཔའ་རྣམས་ལ་ཁྲོ་བ་སྐྱེས་ན་ལྟ་ཅི་སྨོས་ཏེ། དེའི་ཕྱིར་རྒྱ་མཚོ་ཆེན་པོའི་ཆུའི་ཚད་སྲང་གྲངས་ཀྱིས་ངེས་པར་མི་ནུས་པ་ལྟར། དེའི་རྣམ་པར་སྨིན་པའི་མཚམས་ངེས་པར་མི་ནུས་སོ། །དེའི་ཕྱིར་དེ་ལྟར་ན། འབྲས་བུ་ཡིད་དུ་མི་འོང་པ་འཕེན་པ་དང་། དགེ་བ་ལ་གནོད་པ་བྱེད་པ་མི་བཟོད་པ་ལས་གཞན་མཆོག་ཏུ་བྱུང་བའི་སྡིག་པ་ཡོད་པ་མ་ཡིན་ནོ། །མདོ་ལས། འཇམ་དཔལ། ཁོང་ཁྲོ་བ་ཁོང་ཁྲོ་བ་ཞེས་བྱ་བ་ནི། བསྐལ་པ་བརྒྱར་བསགས་པའི་དགེ་བ་ཉེ་བར་འཇོམས་པར་བྱེད་པ་དེའི་ཕྱིར་ཁོང་ཁྲོ་བ་ཞེས་བྱའོ་ཞེས་དང་། སྤྱོད་འཇུག་ལས། གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །གལ་ཏེ་ངན་སེམས་སྐྱེད་པར་བྱེད་ན་དེ། །ངན་སེམས་བསྐྱེད་པའི་གྲངས་བཞིན་བསྐལ་པར་ནི། །དམྱལ་བར་གནས་པར་འགྱུར་ཞེས་ཐུབ་པས་གསུངས། །ཅེས་དང་། བསྐལ་པ་སྟོང་དུ་བསགས་པ་ཡི། །སྦྱིན་དང་བདེ་གཤེགས་མཆོད་ལ་སོགས། །ལེགས་སྤྱད་གང་ཡིན་དེ་ཀུན་ཡང་། །ཁོང་ཁྲོ་གཅིག་ གིས་འཇོམས་པར་བྱེད། །ཞེ་སྡང་ལྟ་བུའི་སྡིག་པ་མེད། །བཟོད་པ་ལྟ་བུའི་དཀའ་ཐུབ་མེད། །དེ་བས་བཟོད་ལ་ནན་ཏན་དུ། །སྣ་ཚོགས་ཚུལ་གྱིས་བསྒོམ་པར་བྱ། །ཞེས་སོ། ། གསུམ་པ་ནི། གཞན་ཡང་མི་བཟོད་པ་གཞན་ལ་གནོད་པ་བྱེད་མི་ནུས་པ་རྣམས་ཀྱིས་ནི་བདག་ཉིད་ཁོ་ན་འཇོམས་པར་བྱེད་ལ། ནུས་པ་སྙིང་རྗེ་མེད་པ་རྣམས་ཀྱིས་ནི་རང་གཞན་གཉིས་ཀ་འཇོམས་པར་བྱེད་པ་འདི་ནི་སྐྱེས་པ་ཙམ་ཉིད་ཀྱིས་ཁྲོ་གཉེར་སྡུད་ཅིང་། བཞིན་རས་ནག་པོར་བྱེད་པའི་ཕྱིར་མི་སྡུག་པའི་གཟུགས་སུ་བྱེད་ཅིང་། , དེའི་དབང་གིས་དབྱིག་པ་དང་། མཚོན་ཆ་ལེན་པ་ལ་སོགས་ལ་འཇུག་པས། དམ་པ་མིན་པར་བཀྲི་བ་དང་། ཁྲོ་བས་ཟིལ་གྱིས་ནོན་པ་ནི་བླང་དོར་ལ་རྨོངས་པར་འགྱུར་བས་ཚུལ་དང་ཚུལ་མིན་པ་སྟེ། རིགས་པ་དང་མི་རིགས་པ་ཤེས་པའི་རྣམ་དཔྱོད་བློ་གྲོས་ཀྱང་འཕྲོག་པར་བྱེད་པ་གསུམ་ནི། མཐོང་བའི་ཆོས་ཀྱི་ཉེས་པ་ཡིན་ཅིང་། དུས་ཕྱིས་རིགས་མཐུན་བཏང་ནས་མི་བཟོད་པས་མྱུར་དུ་ངན་འགྲོའི་གཡང་སར་ལྟུང་བར་བྱེད་དོ། ། ། གཉིས་པ་ནི། གལ་ཏེ་མི་བཟོད་པའི་སྐྱོན་དེ་དག་ཡིན་ན། དེ་དང་འགལ་བ་བཟོད་པའི་ཡོན་ཏན་ཅི་ཡིན་ཞེ་ན། བཟོད་པས་མི་སྡུག་པ་སོགས་བཤད་ཟིན་པ་དང་འགལ་བའི་ཡོན་ཏན་རྣམས་བྱེད་དོ། །དེ་རྣམས་གང་ཞེ་ན། བཟོད་པས་གཟུགས་མཐོང་མ་ཐག་ཏུ་མཛེས་ཤིང་གཞན་དང་བ་སྐྱེ་བ་དང་། གཤེ་ཡང་སླར་མི་གཤེ་བ་སོགས་ཀྱི་སྐྱེ་བོ་དམ་པ་རྣམས་ལ་ཕངས་པ་དང་ལུགས་དང་ལུགས་མིན་ཏེ། རིགས་པ་དང་རིགས་པ་མ་ཡིན་པ་ཤེས་པ་ལ་མཁས་པར་འགྱུར་གསུམ་ནི། ཚེ་འདི་ཉིད་ཀྱི་ཡོན་ཏན་ཡིན་ཞིང་། དེའི་འོག་ཏུ་རིགས་མཐུན་ བཏང་ནས་ནི་ལྷ་དང་མིར་སྐྱེ་བ་དང་། བསྐལ་པ་དུ་མའི་དགེ་བ་འཇོམས་པ་ལས་བཟློག་སྟེ། སྡིག་པ་ཐམས་ཅད་ཟད་པར་འགྱུར་བས་མི་བཟོད་པ་ལ་སྐྱོན་གང་བསྟན་པ་དེ་དག་དང་འགལ་བའི་ཡོན་ཏན་དེ་དག་བཟོད་པ་ལ་རིག་པར་བྱའོ། ། སྤྱོད་འཇུག་ལས། འཁོར་ཚེ་བཟོད་པས་མཛེས་སོགས་དང་། །ནད་མེད་པ་དང་གྲགས་པ་ཡིས། །ཤིན་ཏུ་ཡུན་རིང་འཚོ་བ་དང་། །འཁོར་ལོ་བསྒྱུར་བའི་བདེ་རྒྱས་ཐོབ། །ཅེས་དང་། ཡུམ་ལས། བཟོད་ལ་གནས་པའི་ལུས་ནི་ཡོངས་སུ་དག་གྱུར་ཏེ། །སུམ་ཅུ་རྩ་གཉིས་མཚན་དང་མཐུ་སྟོབས་ཕ་མཐའ་ཡས། །སེམས་ཅན་རྣམས་ལ་ཆོས་རབ་གཏོང་པ་སྒྲོག་པར་མཛད། །འདི་ན་བཟོད་ལྡན་དེ་ལ་འགྲོ་བ་དགའ་འགྱུར་མཁས། །ཞེས་སོ། ། ། གསུམ་པ་ནི། དེའི་ཕྱིར་སྔར་བཤད་པ་དེ་ལྟར་གོ་རིམ་བཞིན་དུ། སོ་སོ་སྐྱེ་བོ་དང་ནི་རྒྱལ་སྲས་ཀྱི་ཁྲོ་བ་དང་བཟོད་པའི་སྐྱོན་དང་ཡོན་ཏན་རིག་པར་བྱ་སྟེ། མི་བཟོད་པ་སྤངས་པའི་སྒོ་ནས་འཕགས་པའི་སྐྱེ་བོ་མ་ལུས་པ་ཡིས་བསྔགས་པའི་བཟོད་པ་དུས་ཐམས་ཅད་དུ་རྟག་ཏུ་མྱུར་དུ་བརྟེན་པར་བྱ་བ་ཡིན་ནོ། །། གསུམ་པ་ནི། ད་ནི་བཟོད་པ་ལ་ཕ་རོལ་དུ་ཕྱིན་པའི་རྣམ་དབྱེ་བསྟན་པའི་ཕྱིར། བཟོད་པ་གང་རྫོགས་པའི་སངས་རྒྱས་ཀྱི་བྱང་ཆུབ་ཀྱི་ཕྱིར་བསྔོས་ཀྱང་གང་བཟོད་པ་དང་། གང་གིས་བཟོད་པ་དང་། སེམས་ཅན་གང་ལ་བཟོད་པ་གསུམ་ལ་དམིགས་པ་ཡོད་ན་དེ་ནི་འཇིག་རྟེན་པས་བཟོད་པའི་ཕ་རོལ་དུ་ཕྱིན་པའོ། ། ཤེས་རབ་ཀྱི་ཕ་རོལ་དུ་ཕྱིན་པས་ཟིན་ཏེ། གསུམ་དུ་དམིགས་པ་མེད་ན་བཟོད་པ་དེ་ཉིད་སངས་རྒྱས་ཀྱིས་འཇིག་རྟེན་ལས་འདས་པའི་བཟོད་པའི་ཕ་རོལ་ཏུ་ཕྱིན་པའོ་ཞེས་བསྟན་ནོ། །་གཉིས་པ་ནི། ས་གསུམ་པ་དེར་རྒྱལ་སྲས་བྱང་ཆུབ་སེམས་དཔའི་བཟོད་པའི་ཕ་རོལ་དུ་ཕྱིན་པ་རྣམ་པར་དག་པར་འགྱུར་བ་དེ་བཞིན་དུ། བསམ་གཏན་བཞི་དང་། དེས་མཚོན་ནས་གཟུགས་མེད་པའི་སྙོམས་པར་འཇུག་པ་བཞི་དང་། ཚད་མེད་པ་བཞི་དང་། མངོན་པར་ཤེས་པ་ལྔ་རྣམ་པར་དག་པ་དང་ལྡན་པ་ནི་རྟོགས་པའི་ཡོན་ཏན་ཡིན་ལ། རྟེན་འབྲེལ་འཕོ་བ་མེད་པ་དང་། རྣམ་པར་འཇིག་པ་མེད་པར་རྟོགས་པས་འདོད་ཆགས་དང་ཞེ་སྡང་དང་། དང་གིས་བསྡུས་པ་གཏི་མུག་ཀྱང་ཡོངས་སུ་ཟད་པར་འགྱུར་བ་ནི། སྤངས་པའི་ཡོན་ཏན་ཡིན་ཞིང་། ས་གསུམ་པ་ལ་གནས་པའི་བྱང་ཆུབ་སེམས་དཔའ་ནི་རྣམ་སྨིན་གྱི་དབང་གིས་ལྷའི་དབང་པོར་སྐྱེ་བ་འཛིན་ལ། དེས་ཀྱང་རྟག་ཏུ་འཇིག་རྟེན་པ་ཡི་ནི་འདོད་པའི་ཡོན་ཏན་ལ་སྲེད་པའི་འདོད་ཆགས་འཇོམས་པའི་ཐབས་སྒྲུབ་ཅིང་། སེམས་ཅན་རྣམས་འདོད་པའི་འདམ་ནས་འདོན་པར་ནུས་པར་འགྱུར་བ་ནི་ཕྲིན་ལས་ཀྱི་ཡོན་ཏན་ནོ། །དེ་དག་ཀྱང་གོ་རིམ་བཞིན་དུ། བྱང་ཆུབ་སེམས་དཔའི་ས་གསུམ་པ་ལས། བྱང་ཆུབ་སེམས་དཔའི་ས་འོད་བྱེད་པ་འདི་ལ་གནས་པའི་བྱང་ཆུབ་སེམས་དཔའ་དེ། འདོད་པ་རྣམས་ལས་དབེན་པ། སྡིག་པ་མི་དགེ་བའི་ཆོས་རྣམས་ལས་དབེན་པ། རྟོག་པ་དང་བཅས་པ། དཔྱོད་པ་དང་བཅས་པ། དབེན་པ་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་དང་པོ་བསྒྲུབས་ཏེ་གནས་སོ། ། དེ་རྟོག་པ་དང་། དཔྱོད་པ་དང་བྲལ་ཞིང་ནང་ཡོངས་སུ་དང་སྟེ། སེམས་ཀྱི་ས་རྒྱུད་གཅིག་ཏུ་གྱུར་པས་རྟོག་པ་མེད་པ། དཔྱོད་པ་མེད་པ། ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་གཉིས་པ་བསྒྲུབས་ཏེ་གནས་སོ། ། དེ་དགའ་བའི་འདོད་ཆགས་དང་བྲལ་བས་བཏང་སྙོམས་ལ་གནས་ཤིང་དྲན་པ་དང་ཤེས་བཞིན་ཅན་ཡིན་ཏེ། བདེ་བ་ལུས་ཀྱིས་མྱོང་ལ་འཕགས་པ་རྣམ་ཀྱིས་གང་དེ་དྲན་པ་དང་ལྡན་པ་བདེ་བ་ལ་གནས་པ་བཏང་སྙོམས་པའོ། །ཞེས་བརྗོད་པ་སྟེ། དགའ་བ་མེད་པ་བསམ་གཏན་གསུམ་པ་བསྒྲུབས་ཏེ་གནས་སོ། །དེ་བདེ་བ་ཡང་སྤངས་ཏེ་སྔ་ནས་སྡུག་བསྔལ་ཡང་སྤངས་ཤིང་། ཡིད་བདེ་བ་དང་། ཡིད་མི་བདེ་བ་ཡང་ནུབ་པས་བདེ་བ་ཡང་མ་ཡིན་སྡུག་བསྔལ་བ་ཡང་མ་ཡིན་པ་བཏང་སྙོམས་དང་དྲན་པ་ཡོངས་སུ་དག་པ་བསམ་གཏན་བཞི་པ་བསྒྲུབས་ཏེ་གནས་སོ་ཞེས་བྱ་བ་དེ་དག་གིས་བསྟན་པའོ། །གཟུགས་མེད་པའི་སྙོམས་པར་འཇུག་པ་བཞི་ནི་འདི་ལྟ་སྟེ། དེ་རྣམས་ཐམས་ཅད་དུ་གཟུགས་ཀྱི་འདུ་ཤེས་ལས་ཡང་དག་པར་འདས་ཏེ། ཐོགས་པའི་འདུ་ཤེས་རྣམས་ནུབ་པར་གྱུར་ཅིང་། སྣ་ཚོགས་ཀྱི་འདུ་ཤེས་ཡིད་ལ་མི་བྱེད་པས་ནམ་མཁའ་མཐའ་ཡས་སོ་སྙམ་ནས་ནམ་མཁའ་མཐའ་ཡས་སྐྱེ་མཆེད་ཉེ་བར་བསྒྲུབས་ཏེ་གནས་སོ། །དེ་རྣམ་པ་ཐམས་ཅད་དུ་ནམ་མཁའ་མཐའ་ཡས་སྐྱེ་མཆེད་ལས་ཡང་དག་པར་འདས་ཏེ། རྣམ་ཤེས་མཐའ་ཡས་སོ་སྙམ་ནས་རྣམ་ཤེས་མཐའ་ཡས་སྐྱེ་མཆེད་བསྒྲུབས་ཏེ་གནས་སོ། །དེ་རྣམ་པ་ཐམས་ཅད་དུ་རྣམ་ཤེས་མཐའ་ཡས་སྐྱེ་མཆེད་ལས་ཡང་དག་པར་འདས་ཏེ་ཅི་ཡང་མེད་དོ་སྙམ་ནས་ཅི་ཡང་མེད་པའི་སྐྱེ་མཆེད་བསྒྲུབས་ཏེ་གནས་སོ། །དེ་རྣམ་པ་ཐམས་ཅད་དུ་ཅི་ཡང་མེད་པའི་སྐྱེ་མཆེད་ལས་ཡང་དག་པར་འདས་ཏེ་འདུ་ཤེས་མེད། འདུ་ཤེས་མེད་པ་ཡང་མ་ཡིན་ནོ་སྙམ་ནས། འདུ་ཤེས་མེད། འདུ་ཤེས་མེད་མིན་སྐྱེ་མཆེད་བསྒྲུབས་ཏེ་གནས་སོ་ཞེས་བྱ་བ་སྟེ། འདི་དག་ནི་གཟུགས་མེད་པའི་སྙོམས་པར་འཇུག་པ་བཞིའོ། །ཚད་མེད་པ་བཞི་ནི་འདི་ལྟ་སྟེ། བྱམས་པ་དང་ལྡན་པའི་སེམས་སྤངས་པ་རྒྱ་ཆེན་པོར་གྱུར་པ་མི་གཉིས་པ་ཚད་མེད་པ་འཁོན་མེད་པ་འགྲན་ས ཟླ་མེད་པ་སྒྲིབ་པ་མེད་པ་གནོད་པ་མེད་པ་ཐམས་ཅད་དུ་ཁྱབ་པས་ཆོས་ཀྱི་དབྱིངས་ཀྱི་ཀླས་པ། ནམ་མཁའི་ཁམས་ཀྱི་མཐས་གཏུགས་པ་ཐམས་ཅད་ལྡན་པའི་འཇིག་རྟེན་ཁྱབ་པར་བྱས་ནས་བསྒྲུབས་ཏེ་གནས་སོ། །དེ་བཞིན་དུ། སྙིང་རྗེ་དང་ལྡན་པ་དང་། དགའ་བ་དང་ལྡན་པ་དང་། བཏང་སྙོམས་དང་ལྡན་པའི་སེམས་སྤངས་པ་ཞེས་སོགས་སྔ་མ་བཞིན་ནོ། །མངོན་པར་ཤེས་པ་ལྔ་ནི། འདི་ལྟ་སྟེ། དེ་རྫུ་འཕྲུལ་བྱ་བ་རྣམ་པ་དུ་མ་ཉམས་སུ་མྱོང་བར་བྱེད་དེ། ས་ཡང་གཡོ་བར་བྱེད་དོ། །གཅིག་ཏུ་གྱུར་ནས་མང་པོར་འགྱུར་རོ། །མང་པོར་གྱུར་ནས་གཅིག་ཏུ་འགྱུར་རོ། །སྣང་བར་གྱུར་ཅིང་མི་སྣང་བར་འགྱུར་རོ། །རྩིག་པ་ལ་ཡང་ཐད་ཀར་འགྲོ། ར་བ་ལ་ཡང་ཐད་ཀར་འགྲོ། རི་ལ་ཡང་མི་ཐོགས་པར་ཐད་ཀར་འགྲོ་སྟེ། དཔེར་ན་ནམ་མཁའ་ལ་བྱ་བ་བཞིན་ནོ། །ནམ་མཁའ་ལ་ཡང་དཀྱིལ་མོ་དཀྲུངས་ཀྱི་འགྲོ་སྟེ། དཔེར་ན་འདབ་ཆགས་བྱ་བཞིན་ནོ། །ས་ལ་ཡང་སྟེང་དུ་འབྱུང་བ་དང་། བྱིའུ་ཟུལ་བྱེད་དེ། དཔེར་ན། ཆུ་ལ་བྱ་བ་བཞིན་ནོ། ། ཆུ་ལ་ཡང་མི་ནུབ་པར་འགྲོ་སྟེ། དཔེར་ན། ས་ལ་བྱ་བ་བཞིན་ནོ། །དུ་འཐུལ་བར་ཡང་བྱེད། འབར་བར་ཡང་བྱེད་དེ། དཔེར་ན་མེའི་ཕུང་པོ་བཞིན་ནོ། །བདག་གི་ལུས་ལས་ཆུ་བོའི་རྒྱུན་ཆེན་པོ་འབྱིན་ཏེ། དཔེར་ན། སྤྲིན་ཆེན་པོ་བཞིན་ནོ། །ཆུའི་རྒྱུན་ཆེན་པོ་དེ་དག་གིས་ཀྱང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཀུན་ཏུ་འབར་ཞིང་རབ་ཏུ་འབར་ལ་ཀུན་ཏུ་རབ་ཏུ་མཆེད་ཅིང་འབར་སྟེ། མེ་ལྕེ་གཅིག་ཏུ་གྱུར་པ་ཞི་བར་བྱེད་དོ། །ཟླ་བ་དང་ཉི་མ་འདི་ལྟར་རྫུ་འཕྲུལ་ཆེ་བ། འདི་ལྟར་མཐུ་ཆེ་བ། འདི་གཉིས་ལ་ཡང་ལག་པས་འཛིན་ཅིང་ཀུན་དུ་སྨྱུག་པར་བྱེད་དོ། །ཚངས་པའི་འཇིག་རྟེན་གྱི་བར་དུ་  ཡང་ལུས་ཀྱིས་དབང་བསྒྱུར་རོ་ཞེས་བྱ་བ་འདི་ནི་རྫུ་འཕྲུལ་གྱི་མངོན་པར་ཤེས་པའོ། ། དེ་ལྷའི་རྣ་བའི་ཁམས་རྣམ་པར་དག་པ་མི་ལས་འདས་པས་ལྷ་དང་མི་གཉིས་ཀའི་སྒྲ་ཡང་ཐོས་སོ། །ཕྲ་བ་དང་། རྒྱ་ཆེ་བ་དང་། གང་དག་རིང་ཡང་རུང་། ཉེ་ཡང་རུང་། ཐ་ན་སྦྲང་བུ་དང་། ཤ་སྦྲང་དང་། བུང་བ་དང་། སྲིན་བུ་རྣམས་ཀྱི་སྒྲ་ཡང་ཐོས་སོ། །དེ་ནི་ལྷའི་རྣ་བའི་མངོན་པར་ཤེས་པའོ། །དེ་སེམས་ཅན་གཞན་དག་དང་། གང་ཟག་གཞན་རྣམས་ཀྱི་སེམས་ཀྱང་སེམས་ཀྱིས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ། འདོད་ཆགས་དང་བཅས་པའི་སེམས་ལ་ཡང་འདོད་ཆགས་དང་བཅས་པའི་སེམས་སུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །འདོད་ཆགས་དང་བྲལ་བའི་སེམས་ལ་ཡང་འདོད་ཆགས་དང་བྲལ་བའི་སེམས་སུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །དེ་བཞིན་དུ། ཞེ་སྡང་དང་བཅས་པ་དང་ཞེ་སྡང་བྲལ་བ་དང་། གཏི་མུག་དང་བཅས་པ་དང་། གཏི་མུག་དང་བྲལ་བ་དང་། ཉོན་མོངས་པ་དང་བཅས་པ་དང་། ཉོན་མོངས་པ་མེད་པ་དང༌། ཆུང་བ་དང༌། ཡངས་པ་དང༌། ཆེན་པོར་གྱུར་པ་དང༌། ཚད་མེད་པ་དང་། བསྡུས་པ་དང་། སྤྲོས་པ་དང་། མཉམ་པར་བཞག་པ་དང་། མཉམ་པར་མ་བཞག་པ་དང་། རྣམ་པར་གྲོལ་བ་དང༌། རྣམ་པར་མ་གྲོལ་བ་དང་། སྐྱོན་ཅན་དང་། སྐྱོན་མེད་པ་དང་། སེམས་རགས་པ་ལ་ཡང་སེམས་རགས་པའོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །སེམས་རགས་པ་མ་ཡིན་པ་ལ་ཡང་སེམས་རགས་པ་མ་ཡིན་པའོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །དེ་ལྟར་ན། སེམས་ཅན་གཞན་དག་དང༌། གང་ཟག་གཞན་རྣམས་ཀྱི་སེམས། སེམས་ཀྱིས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ་ཞེས་བྱ་བ་འདི་ནི་གཞན་གྱི་སེམས་ཤེས་པའི་མངོན་པར་ཤེས་པའོ། །དེ་སྔོན་གྱི་གནས་རྣམ་པ་དུ་མ་རྗེས་སུ་དྲན་ཏེ། ཚེ་རབས་གཅིག་ཀྱང་རྗེས་སུ་དྲན་ནོ།། ཚེ་རབས་གཉིས་དང་གསུམ་དང་བཞི་དང་ལྔ་དང་། བཅུ་དང་ཉི་ཤུ་དང་སུམ་བཅུ་དང་བཞི་བཅུ་དང་། ལྔ་བཅུ་དང་བརྒྱ་དང་སྟོང་ཡང་རྗེས་སུ་དྲན་ནོ། །ཚེ་རབས་བརྒྱ་ཕྲག་དུ་མ་དང་། ཚེ་རབས་སྟོང་ཕྲག་དུ་མ་དང་། ཚེ་རབས་འབུམ་ཕྲག་དུ་མ་དང་། འཇིག་པའི་བསྐལ་པ་དང་། ཆགས་པའི་བསྐལ་པ་དང་། འཇིག་པ་དང་འཆགས་པའི་བསྐལ་པ་དུ་མ་ཡང་རྗེས་སུ་དྲན་ནོ། །བསྐལ་པ་བརྒྱ་ཡང་རྗེས་སུ་དྲན་ནོ། །བསྐལ་པ་སྟོང་ཡང་རྗེས་སུ་དྲན་ནོ། །བསྐལ་པ་འབུམ་དང༌། བསྐལ་པ་བྱེ་བ་དང་། བསྐལ་པ་བྱེ་བ་བརྒྱ་དང་། བསྐལ་པ་བྱེ་བ་སྟོང་དང༌། བསྐལ་པ་བྱེ་བ་འབུམ་ནས། བསྐལ་པ་བྱེ་བ་ཁྲག་ཁྲིག་འབུམ་ཕྲག་དུ་མའི་བར་དུ་རྗེས་སུ་དྲན་ནོ། །ཆེ་གེ་མོ་ཞིག་ན། བདག་མིང་ནི་འདི་ཞེས་བྱ་བར་གྱུར། རུས་ནི་འདི་ཞེས་བྱ། རིགས་ནི་འདི་ཞེས་བྱ། ཟས་ནི་འདི་ལྟ་བུ་ཞིག་ཟ་ཟ། ཚེ་ནི་འདི་ཙམ་ཞིག་ཐུབ། ཡུན་ནི་འདི་སྲིད་གཅིག་གནས་ནས་བདེ་བ་དང་། སྡུག་བསྔལ་ནི་འདི་ལྟ་བུ་གཅིག་མྱོང་ངོ༌། །བདག་དེ་ནས་ཤི་འཕོས་ནས་ཆེ་གེ་མོ་ཞིག་ཏུ་སྐྱེས་སོ། །དེ་ནས་ཤི་འཕོས་ནས་འདིར་སྐྱེས་སོ། །ཞེས་རྣམ་པ་དང་བཅས། དན་རྟགས་དང་བཅས། རྒྱུ་མཚན་དང་བཅས་པར་སྔོན་གྱི་གནས་རྣམ་པ་དུ་མ་རྗེས་སུ་དྲན་ནོ། །འདི་ནི་སྔོན་གྱི་གནས་རྗེས་སུ་དྲན་པའི་མངོན་པར་ཤེས་པའོ། །དེ་ནས་ལྷའི་མིག་རྣམ་པར་དག་པ་མི་ལས་འདས་པས་སེམས་ཅན་འཆི་འཕོ་བ་དང་། སྐྱེ་བ་དང༌། མདོག་སྡུག་པ་དང་། མདོག་མི་སྡུག་པ་དང་། བདེ་བར་སོང་བ་དང་། ངན་པར་སོང་བ་དང་། བཟང་པོ་ དང་ངན་པ་རྣམས་མཐོང་ངོ༌། །ལས་ཇི་ལྟ་བ་བཞིན་དུ་ཉེ་བར་འགྲོ་བའི་སེམས་ཅན་རྣམས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཀྱེ་མ་སེམས་ཅན་འདི་དག་ནི་ལུས་ཀྱི་ཉེས་པར་སྤྱོད་པ་དང་ལྡན་པ། ངག་གི་ཉེས་པར་སྤྱོད་པ་དང་ལྡན་པ། ཡིད་ཀྱི་ཉེས་པར་སྤྱོད་པ་དང་ལྡན་པ། འཕགས་པ་རྣམས་ལ་སྐུར་པ་འདེབས་པར་སྤྱོད་པ་དང་། ལོག་པར་ལྟ་བ་ཅན་དག་སྟེ། ལོག་པར་ལྟ་བའི་ལས་ཡང་དག་པར་བླངས་པའི་རྒྱུས། ལུས་ཞིག་སྟེ། ཤི་བའི་འོག་ཏུ་ངན་སོང་ངན་འགྲོ་རྣམ་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེའོ་ཞེས་བྱ་བ་དང་། ཀྱེ་མ་སེམས་ཅན་འདི་དག་ནི་ལུས་ཀྱི་ལེགས་པར་སྤྱོད་པ་དང་ལྡན་པ། ངག་གི་ལེགས་པར་སྤྱོད་པ་དང་ལྡན་པ། ཡིད་ཀྱི་ལེགས་པར་སྤྱོད་པ་དང་ལྡན་པ། འཕགས་པ་རྣམས་ལ་སྐུར་པ་མི་འདེབས་པ། ཡང་དག་པར་ལྟ་བ་ཅན་དག་སྟེ། ཡང་དག་པར་ལྟ་བའི་ལས་ཡང་དག་པར་བླངས་པའི་རྒྱུས་ལུས་ཞིག་སྟེ་ཤི་བའི་འོག་ཏུ་བདེ་འགྲོ་མཐོ་རིས་ཀྱི་འཇིག་རྟེན་དུ་ལྷ་རྣམས་ཀྱི་ནང་དུ་སྐྱེའོ་ཞེས་བྱ་བར་རབ་ཏུ་ཤེས་ཏེ། དེ་ལྟར་ན། ལྷའི་མིག་རྣམ་པར་དག་པ་མི་ལས་འདས་པས་སེམས་ཅན་འཆི་འཕོ་བ་དང་། སྐྱེ་བ་དང་། མདོག་སྡུག་པ་དང་། མདོག་མི་སྡུག་པ་དང་། ཅེས་བྱ་བ་ནས། ཐམས་ཅད་རྣམ་པ་དང་བཅས། དན་རྟགས་དང་བཅས། རྒྱུ་མཚན་དང་བཅས་པར་མཐོང་སྟེ། ལས་ཇི་ལྟ་བ་བཞིན་དུ་ཉེ་བར་འགྲོ་བའི་སེམས་ཅན་དག་ཀྱང་རབ་ཏུ་ཤེས་སོ། །དེ་བསམ་གཏན་དང་། སྙོམས་པར་འཇུག་པ་འདི་དག་འདི་དག་ལ་སྙོམས་པར་འཇུག་ཅིང་རྣམ་པར་ལྡང་ཡང་། གང་དུ་བྱང་ཆུབ་ཀྱི་ཡན་ལག་ཡོངས་སུ་རྫོགས་པར་འགྱུར་བར་མཐོང་བ་དེར་ཆེད་དུ་བསམས་ཏེ་སྨོན་ལམ་བཏབ་པའི་དབང་གིས་སྐྱེ་བ་མ་གཏོགས་པར། དེ་དག་གི་ས་  ༣ དབང་གིས་མི་སྐྱེའོ། །དེ་ཅིའི་ཕྱིར་ཞེ་ན། འདི་ལྟར་བྱང་ཆུབ་སེམས་དཔའ་ཐབས་མཁས་པས་མངོན་པར་བསྒྲུབས་པའི་སེམས་ཀྱི་རྒྱུད་དང་ལྡན་པའི་ཕྱིར་རོ་ཞེས་སོ། །དུག་གསུམ་ཟད་པ་ནི། དེ་ཆོས་ཐམས་ཅད་རྐྱེན་ལ་རྟེན་པ་ཉིད་ཡིན་པས་འཕོ་བ་མེད་པ་ཉིད་དང་། རྣམ་པར་འཇིག་པ་མེད་པ་ཉིད་དུ་རྟོགས་པས་དེ་དེ་བས་ཀྱང་ཤས་ཆེར་འདོད་པའི་བཅིངས་པ་ཐམས་ཅད་བསྲབས་པར་འགྱུར་རོ། ། གཟུགས་ཀྱི་འཆིང་བ་ཐམས་ཅད་དང་མ་རིག་པའི་འཆིང་བ་ཐམས་ཅད་བསྲབས་པར་འགྱུར་རོ། །དེའི་ལྟ་བར་གྱུར་པའི་འཆིང་བ་རྣམས་ནི་སྔ་ནས་སྤངས་པ་ཡིན་ནོ། །བྱང་ཆུབ་སེམས་དཔའི་ས་འོད་བྱེད་པ་འདི་ལ་གནས་པའི་བྱང་ཆུབ་སེམས་དཔའ་དེ་ནི། བསྐལ་པ་བརྒྱ་ཕྲག་དུ་མ་དང་། བསྐལ་པ་སྟོང་ཕྲག་དུ་མ་དང་། བསྐལ་པ་འབུམ་ཕྲག་དུ་མ་དང་། བསྐལ་པ་བྱེ་བ་ཕྲག་དུ་མ་ནས། བསྐལ་པ་ཁྲག་ཁྲིག་འབུམ་ཕྲག་དུ་མ་ལོག་པའི་འདོད་ཆགས་འགྲིབ་པར་བྱ་བ་མ་ཡིན་པ་སྤོང་བར་འགྱུར་རོ། །ལོག་པའི་ཞེ་སྡང་སྒྲིབ་འགྲིབ་པར་བྱ་བ་མ་ཡིན་པ་སྤོང་བར་འགྱུར་རོ། །ལོག་པའི་གཏི་མུག་འགྲིབ་པར་བྱ་བ་མ་ཡིན་པ་སྤོང་བར་འགྱུར་རོ་ཞེས་སོ། །འཇིག་རྟེན་པའི་འདོད་པའི་འདོད་ཆགས་འཇོམས་ནུས་པ་ནི། ཀྱེ་རྒྱལ་བའི་སྲས་དག །འདི་ནི་བྱང་ཆུབ་སེམས་དཔའི་ས་གསུམ་པ་འོད་བྱེད་པ་ཞེས་བྱ་བ་མདོར་པའོ། །དེ་ལ་གནས་པའི་བྱང་ཆུབ་སེམས་དཔའ་ནི། ཕལ་ཆེར་ལྷའི་རྒྱལ་པོ་ལྷའི་བདག་པོ་དབང་པོར་འགྱུར་ཏེ། སེམས་ཅན་རྣམས་འདོད་པའི་འདམ་ལས་དྲང་བར་བྱ་བའི་ཕྱིར། སེམས་ཅན་རྣམས་ཀྱི་འདོད་པ་ལ་འདོད་ཆགས་རྣམ་པར་བཟློག་པའི་ཐབས་སྒྲུབ་པ་ལ་བྱ་བ་དང༌། གཙོ་བོ་ཡིན་ཞིང་སེམས་ཅན་རྣམས་འདོད་པའི་འདམ་ནས་འདོན་པ་ལ་མཁས་པ་ཡིན་ནོ་ཞེས་གསུངས་པ་ལྟར་རོ། ། གསུམ་པ་ནི། ད་ནི་ཕར་ཕྱིན་དང་པོ་གསུམ་གྱི་རྟེན་གྱི་ཁྱད་པར་དང༌། ཚོགས་ཀྱི་རང་བཞིན་དང༌། འབྲས་བུ་ཡོངས་སུ་འགྲུབ་པའི་རྣམ་པ་དག་གསལ་བར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཁོ་ན་ཕ་རོལ་དུ་ཕྱིན་པ་རྣམས་ཀྱི་རྟེན་ཡིན་མོད་ཀྱི། འོན་ཀྱང་། ཁྱིམ་པ་དང་རབ་ཏུ་བྱུང་བའི་ཕྱོགས་གཉིས་ལས་སྦྱིན་པ་ལ་སོགས་པའི་ཆོས་གསུམ་པོ་དེ་དག་ཕལ་མོ་ཆེར་བདེ་བར་གཤེགས་པས་བྱང་ཆུབ་སེམས་དཔའ་ཁྱིམ་པ་རྣམས་ལ་བསྔགས་ཏེ། དེ་དག་གིས་ཆོས་གསུམ་པོ་དེ་སྒྲུབ་པར་སླ་བའི་ཕྱིར་རོ། །རབ་ཏུ་བྱུང་བ་རྣམས་ནི། བརྩོན་འགྲུས་དང་། བསམ་གཏན་དང་། ཤེས་རབ་ཡིན་ཏེ། གཅིག་ཤོས་དག་ལ་གཅིག་མི་སྲིད་པ་ནི་མ་ཡིན་ནོ། །སངས་རྒྱས་ཀྱི་རྒྱུ་བསོད་ནམས་དང་། ཡེ་ཤེས་ཀྱི་ཚོགས་གཉིས་ལས། བསོད་ནམས་ཞེས་བྱ་བའི་ཚོགས་ཀྱང་ཕར་ཕྱིན་གསུམ་པོ་དེ་དག་ཉིད་ཡིན་ལ། ཡེ་ཤེས་ཀྱི་ཚོགས་ནི་བསམ་གཏན་དང་ཤེས་རབ་བོ། ། བརྩོན་འགྲུས་ནི་གཉིས་ཀའི་རྒྱུ་ཡིན་ནོ་ཞེས་ཀླུ་སྒྲུབ་ཡབ་སྲས་བཞེད་དོ། །དགོངས་འགྲེལ་དང་། བྱང་ས་དང་། བསྡུ་བ་ལས། བསམ་གཏན་ཡང་གཉིས་ཀར་བཤད་ཅིང་། མདོ་སྡེ་རྒྱན་ལས། དང་པོ་གཉིས་བསོད་ནམས་དང་། བར་པ་གསུམ་གཉིས་ཀ་དང་། ཤེས་རབ་ཡེ་ཤེས་སུ་བཤད་ཅིང་། ཤེས་རབ་ཀྱིས་ཟིན་ན། ལྔ་ཀ་ཡང་ཡེ་ཤེས་སུ་བཤད་དོ། །རྒྱུད་བླ་ལས། དང་པོ་ལྔ་བསོད་ནམས་དང་། ཤེས་རབ་ཡེ་ཤེས་སུ་བཤད་དོ། །བསོད་ནམས་ཀྱི་ཚོགས་གང་ཡིན་པ་དེ་ནི་སངས་རྒྱས་བཅོམ་ལྡན་འདས་རྣམས་ཀྱི་གཟུགས་ཀྱི་བདག་ཉིད་ཀྱི་སྐུ་བསོད་ནམས་བརྒྱའི་མཚན་ཉིད་ཅན་རྨད་དུ་བྱུང་ཞིང་བསམ་གྱིས་མི་ཁྱབ་པ་གཟུགས་སྣ་ཚོགས་དང་ལྡན་པའི་རྒྱུ་ཡིན་ནོ། །ཆོས་ཀྱི་བདག་ཉིད་ཀྱི་སྐུ་སྐྱེ་བ་མེད་པའི་མཚན་ཉིད་ཅན་གྱི་རྒྱུ་ནི་ཡེ་ཤེས་ཀྱི་ཚོགས་ཡིན་ནོ། ། གསུམ་པ་ནི། ད་ནི་རྟེན་ལ་སོགས་པའི་ཆེ་བའི་བདག་ཉིད་བརྗོད་ནས་བྱང་ཆུབ་སེམས་དཔའི་ས་གསུམ་པའི་སྐབས་རྫོགས་པར་བཤད་པ་རྒྱལ་བའི་སྲས་པོའི་ཉི་མ་ལ་གནས་པའི་ས་འོད་བྱེད་པ་འདི་ནི་རང་གི་རྒྱུད་དུ་གཏོགས་པའི་རྟེན་ལ་ཡོད་པའི་མི་ཤེས་པའི་བདག་ཉིད་སའི་མི་མཐུན་ཕྱོགས་ཀྱི་མུན་པ་རྣམས་དང་པོར་རང་སྐྱེ་བཞིན་པའི་གནས་སྐབས་སུ་ཡང་དག་པར་བསལ་བར་བྱས་ནས་དེའི་འོག་ཏུ། རྣམ་པ་དེ་ལྟ་བུ་ཉེ་བར་བསྟན་པ་ལས་དེ་ལས་གཞན་པའི་འགྲོ་བ་རྣམས་ཀྱི་ས་གསུམ་པ་སྐྱེ་བའི་གེགས་སུ་གྱུར་པའི་མུན་པ་རྣམ་པར་འཇོམས་པར་མངོན་པར་འདོད་པ་ཡིན་ནོ། །བྱང་ཆུབ་སེམས་དཔའ་དེ་ནི་ས་འདིར་ཡོན་ཏན་གྱི་གེགས་སུ་གྱུར་པའི་ཉེས་པའི་མུན་པ་བཅོམ་པས་ཉི་མའི་འོད་ཟེར་ལྟར་ཤེས་རབ་ཤིན་ཏུ་རྣོ་བར་གྱུར་ཀྱང་སྐྱོན་དང་ལྡན་པའི་སྐྱེ་བོ་ལ་ཁྲོ་བར་མི་འགྱུར་ཏེ། བཟོད་པ་ལ་ཆེས་ལྷག་པར་གོམས་པའི་ཕྱིར་དང་། སྙིང་རྗེས་རྒྱུད་སྨིན་པར་བྱས་པའི་ཕྱིར་རོ། །དབུ་མ་ལ་འཇུག་པ་ལས་འོད་བྱེད་པ་ཞེས་བྱ་བ་སྟེ་བྱང་ཆུབ་སེམས་དཔའི་སེམས་བསྐྱེད་པ་གསུམ་པའི་བཤད་པའོ།། །། བཞི་པ་ལ། བརྩོན་འགྲུས་ལྷག་པའི་སྒོ་ནས་སའི་ངོ་བོ་བསྟན། སའི་མིང་དོན་དང་ཡོན་ཏན་བསྟན་པ་གཉིས་ཀྱི། དང་པོ་ནི། ད་ནི་སྦྱིན་པ་དང་། ཚུལ་ཁྲིམས་དང་། བཟོད་པའི་ཕར་ཕྱིན་ལྷག་པར་བརྟན་པའི་སྒོ་ནས་སེམས་བསྐྱེད་པ་བཞི་པའི་དབང་དུ་བྱས་ཏེ། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་མ་ལུས་པ་ནི་བརྩོན་འགྲུས་ཀྱི་རྗེས་སུ་འགྲོ་ཞིང་རྒྱུ་ལས་སྐྱེས་པ་ཡིན་ཏེ། དགེ་བའི་ལས་ལ་སྤྲོ་བ་དང་མི་ལྡན་པ་ལ་ནི་རྣམ་པ་ཐམས་ཅད་དུ་སྦྱིན་པ་ལ་སོགས་ལ་འཇུག་པ་མེད་པས་ཡོན་ཏན་ཐམས་ཅད་འབྱུང་བ་མི་སྲིད་ལ། སྔར་ཉེ་བར་བཀོད་པའི་ཡོན་ཏན་བསགས་པ་སྤྲོ་བ་དང་ལྡན་པ་ལ་ནི་དགེ་བའི་ཆོས་མ་ཐོབ་པ་རྣམས་ཐོབ་པ་དང་། ཐོབ་པ་རྣམས་གོང་ནས་གོང་དུ་འཕེལ་བ་དང་། སྤངས་པར་འགྱུར་བའི་ཕྱིར་རོ། ། དེའི་ཕྱིར་བསོད་ནམས་ཀྱི་ཚོགས་དང་། བློ་གྲོས་ཡེ་ཤེས་ཀྱི་ཚོགས་ནི་གཉིས་ཀྱི་རྒྱུ་ཡང་བརྩོན་འགྲུས་ཉིད་ཡིན་ནོ། །ཡོན་ཏན་ཐམས་ཅད་ཀྱི་རྒྱུ་བརྩོན་འགྲུས་དེ་རང་གི་ཡོན་ཏན་ཡོངས་སུ་དག་པའི་སྒོ་ནས་ས་གང་དུ་འབར་ཞིང་ལྷག་པར་གྱུར་པའི་ས་དེ་དག་ནི་བྱང་ཆུབ་སེམས་དཔའི་ས་བཞི་པ་འོད་ནི་འཕྲོ་བ་ཞེས་བྱའོ། ། གཉིས་པ་ལ། རྟོགས་པའི་ཡོན་ཏན་གྱིས་མིང་དོན་དང་པོ་ནི། ཡང་ཅིའི་ཕྱིར་འོད་འཕྲོ་བ་ཞེས་བྱ་ཞེ་ན། མིང་འཇུག་པའི་རྒྱུ་མཚན་བསྟན་པའི་ཕྱིར། ། ས་བཞི་པ་དེར་ནི་བདེ་བར་གཤེགས་པའི་སྲས་པོ་དེ་ལ་རྫོགས་པའི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལྷག་པར་བསྒོམས་པ་ལས་སྐྱེས་པའི་ཡེ་ཤེས་ཀྱི་སྣང་བ་སྔར་བཤད་པའི་ཟངས་ཀྱི་འོད་ལྟ་བུ་བས་ཀྱང་ལྷག་པའི་སྣང་བ་འབྱུང་བར་འགྱུར་ཞིང་། དེའི་ཕྱིར། ཡང་དག་པའི་ཡེ་ཤེས་ཀྱི་མེའི་འོད་འབྱུང་བས། ། བྱང་ཆུབ་སེམས་དཔའི་ས་དེ་ལ་འོད་འཕྲོ་བ་ཞེས་བྱའོ། །རིན་ཆེན་ཕྲེང་བ་ལས། བཞི་པ་འོད་འཕྲོ་ཅན་ཞེས་བྱ། །ཡང་དག་ཡེ་ཤེས་འོད་འབྱུང་ཕྱིར། །བྱང་ཆུབ་ཕྱོགས་མཐུན་མ་ལུས་པ། །ཁྱད་པར་དུ་ནི་བསྒོམས་པའི་ཕྱིར། །ཞེས་སོ། །དེ་ལ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ནི་འདི་ལྟ་སྟེ། དྲན་པ་ཉེ་བར་བཞག་པ་བཞི་དང་། ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། འཕགས་ལམ་ཡན་ལག་བརྒྱད་ཅེས་བྱ་བའོ། །དེ་ལ་དྲན་པ་ཉེ་བར་བཞག་པ་བཞི་ནི། ཀྱེ་རྒྱལ་བའི་སྲས་དག །བྱང་ཆུབ་སེམས་དཔའི་ས་འོད་འཕྲོ་བ་ཅན་འདི་ལ་གནས་པའི་བྱང་ཆུབ་སེམས་དཔའ་ནི། བརྟུན་པ་ཅན་དང་། ། ཤེས་བཞིན་དང་། དྲན་པ་དང་ལྡན་པར་གྱུར་ནས་འཇིག་རྟེན་ལ་བརྣབ་སེམས་དང་ཡིད་མི་བདེ་བ་ཉིད་རྣམ་པར་སྤངས་ཏེ། ནང་གི་ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ། །བརྟུན་པ་ཅན་དང་སོགས་ནས་ཕྱིའི་ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ། །ནང་དང་ཕྱིའི་ལུས་ལ་ལུས་ཀྱི་རྗེས་སུ་ལྟ་ཞིང་། ཞེས་བྱ་བ་ནི་སྔ་མ་བཞིན་ནོ། །དེ་བཞིན་དུ། བརྐུན་པ་ཅན་དང་། ཤེས་བཞིན་དང༌། ། དྲན་པ་དང་ལྡན་པར་གྱུར་ནས། ནང་གི་ཚོར་བ་རྣམས་དང་། ཕྱིའི་ཚོར་བ་རྣམས་དང་། ནང་དང་ཕྱིའི་ཚོར་བ་རྣམས་དང་། སྔ་མ་བཞིན་དུ། ནང་གི་སེམས་དང་། ཕྱིའི་སེམས་དང་། ནང་དང་ཕྱིའི་སེམས་ལ་གནས་སོ་ཞེས་དང་། ནང་གི་ཆོས་རྣམས་དང་། ཕྱིའི་ཆོས་རྣམས་དང་། ནང་དང་ཕྱིའི་ཆོས་རྣམས་ལ་གནས་སོ། །ཞེས་རྒྱས་པར་གསུངས་པ་ལྟར་རོ། །ཡང་དག་པར་སྤོང་བ་བཞི་ནི། འདི་ལྟ་སྟེ། དེ་སྡིག་པ་མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པའི་ཕྱིར་འདུན་པ་བསྐྱེད་དོ། །འབད་དོ། །བརྩོན་འགྲུས་རྩོམ་མོ། །སེམས་རབ་ཏུ་འཛིན་ཏོ། །ཡང་དག་པར་རབ་ཏུ་འཇོག་གོ། །དེ་བཞིན་དུ་སྦྱར་ཏེ། སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་ཞེས་སོགས་དང་། དགེ་བའི་ཆོས་མ་སྐྱེས་པ་རྣམས་བསྐྱེད་པའི་ཕྱིར་ཞེས་སོགས་དང་། དགེ་བའི་ཆོས་སྐྱེས་པ་རྣམས་གནས་པ་དང་། མི་ཉམས་པ་དང་། རྒྱས་པར་འགྱུར་བ་དང་། ཕྱིར་ཞིང་ འབྱུང་བ་དང་། རབ་ཏུ་རྫོགས་པར་བྱ་བའི་ཕྱིར། ཞེས་སོགས། རྫུ་འཕྲུལ་གྱི་རྐང་པ་བཞི་ནི་འདི་ལྟ་སྟེ། འདུན་པའི་ཏིང་ངེ་འཛིན་ནི་སྤོང་བའི་འདུ་བྱེད་ལྡན་པའི་རྫུ་འཕྲུལ་གྱི་རྐང་པ་དབེན་པ་ལ་གནས་པ། འདོད་ཆགས་དང་བྲལ་བ་ལ་གནས་པ། འགོག་པ་ལ་གནས་པ། རྣམ་པར་སྤོང་བས་ཡོངས་སུ་བསྒྱུར་བསྒོམ་མོ། །དེ་བཞིན་དུ་སྦྱར་ཏེ། བརྩོན་འགྲུས་ཀྱི་ཏིང་ངེ་འཛིན་སྤོང་བའི་སོགས་དང་། དཔྱོད་པའི་ཏིང་ངེ་འཛིན་སྤོང་བའི་སོགས་སོ། །དབང་པོ་ལྔ་ནི་འདི་ལྟ་སྟེ། དད་པའི་དབང་པོ་དབེན་པ་ལ་གནས་པ་སོགས་དང་། དེ་བཞིན་དུ་སྦྱར་ཏེ། བརྩོན་འགྲུས་ཀྱི་དབང་པོ་དང་། དྲན་པའི་དབང་པོ་དང་། ཏིང་ངེ་འཛིན་གྱི་དབང་པོ་དང་། ཤེས་རབ་ཀྱི་དབང་པོ་དབེན་པ་ལ་གནས་པ་སོགས་སོ། །སྟོབས་ལྔ་ནི། དེ་དག་ཉིད་མི་མཐུན་པའི་ཕྱོགས་ཕམ་པར་བྱས་པ་རྣམས་ཡིན་ཏེ། སྔ་མ་བཞིན་ནོ། །བྱང་ཆུབ་ཀྱི་ཡན་ལག་བདུན་ནི་འདི་ལྟ་སྟེ། དེ་དྲན་པ་ཡང་དག་བྱང་ཆུབ་ཀྱི་ཡན་ལག་དབེན་པ་ལ་གནས་པ་ཞེས་སོགས། དེ་བཞིན་དུ་སྦྱར་ཏེ། ཆོས་རབ་ཏུ་རྣམ་པར་འབྱེད་པ་བྱང་ཆུབ་ཀྱི་ཡན་ལག་དང་། ། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་དང་། དགའ་བ་ཡང་དག་བྱང་ཆུབ་ཀྱི་ཡན་ལག་དང་། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་དང་། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་དང་། བཏང་སྙོམས་ཡང་དག་བྱང་ཆུབ་ཀྱི་ཡན་ལག་དབེན་པ་ལ་གནས་པ་ཞེས་སོགས་སོ། །འཕགས་པའི་ལམ་ཡན་ལག་བརྒྱད་ནི། འདི་ལྟ་སྟེ། ཡང་དག་པའི་ལྟ་བ་དབེན་པ་ལ་གནས་པ་སོགས་དང་། དེ་བཞིན་དུ་སྦྱར་ཏེ། ཡང་དག་པའི་རྟོག་པ་དང་། ཡང་དག་པའི་ངག་དང༌། ཡང་དག་པའི་ལས་ཀྱི་མཐའ་དང་། ཡང་དག་པའི་འཚོ་བ་དང༌། ཡང་དག་པའི་དྲན་པ་དང་། ཡང་དག་པའི་རྩོལ་བ་དང་། ཡང་དག་པའི་ཏིང་ངེ་འཛིན་དབེན་པ་ལ་གནས་པ་ཞེས་སོགས་སྔ་མ་བཞིན་ནོ། ། ། གཉིས་པ་ནི། ས་འདི་ལ་བྱང་ཆུབ་ཀྱི་ཕྱོགས་སྒོམ་པ་འབྱུང་བ་འབའ་ཞིག་ཏུ་མ་ཟད་ཀྱི། ས་འདིར་བྱང་ཆུབ་སེམས་དཔའ་དེའི་རང་དུ་ལྟ་བ་སྟེ། བདག་དང་བདག་གིར་ལྟ་བ་དང་འབྲེལ་བའི་སེམས་ཅན་དང་། སྲོག་དང་། གསོ་བ་དང་། སྐྱེས་བུ་དང་། གང་ཟག་དང་། ཕུང་པོ་ལ་སོགས་པར་མངོན་པར་ཞེན་པ་ཐམས་ཅད་ཡོངས་སུ་ཟད་པར་འགྱུར་རོ། །འདིར་འགྲེལ་བཤད་དང་། སློབ་དཔོན་ཨ་བྷ་ཡས། འདོད་ཁམས་ཀྱི་འཇིག་ལྟ་ལྷན་སྐྱེས་འབྲིང་གི་ཆེན་པོའི་བར་སྤངས་ཀྱི། དེ་ཡན་ཆད་ཀྱི་འདོད་པ་དང་ཁམས་གོང་གི་ཉོན་མོངས་ལྷན་སྐྱེས་མ་སྤངས་པར་འདོད་པ་ནི། གསུང་རབ་དགོངས་འགྲེལ་དང་བཅས་པའི་དགོངས་པ་མ་ཡིན་ནོ། །མདོ་ལས། ཀྱེ་རྒྱལ་བའི་སྲས་དག། བྱང་ཆུབ་སེམས་དཔའི་ས་འོད་འཕྲོ་ཅན་འདི་ལ་གནས་པའི་བྱང་ཆུབ་སེམས་དཔའ་དེ་འཇིག་ཚོགས་ལ་ལྟ་བ་སྔོན་དུ་འགྲོ་བའི་བདག་དང་། སེམས་ཅན་དང་། ། སྲོག་དང་། གསོ་བ་དང་། སྐྱེས་བུ་དང་། གང་ཟག་དང་། ཕུང་པོ་དང་། ཁམས་དང་། སྐྱེ་མཆེད་ལ་མངོན་པར་ཞེན་པས་ཀུན་ནས་བསླང་བའི་ལྷག་པར་གཡོ་བ་དང་བྲལ་བ་རྣམས་དང་། རྣམ་པར་བཏགས་པ་རྣམས་དང་རྣམ་པར་དཔྱད་པ་རྣམས་དང་། བརྟན་པར་འཛིན་པ་རྣམས་དང་། བདག་གིར་འཛིན་པ་རྣམས་དང་། ནོར་དུ་འཛིན་པ་རྣམས་དང་། རྟེན་གྱི་གནས་རྣམས་གང་ཡིན་པ་དེ་དག་ཐམས་ཅད་དེ་འབྲེལ་བ་ཡིན་ནོ་ཞེས་གསུངས་པ་ལྟར་རོ། །དབུ་མ་ལ་འཇུག་པ་ལས་འོད་འཕྲོ་བ་ཞེས་བྱ་བ་སྟེ། བྱང་ཆུབ་སེམས་དཔའི་སེམས་བསྐྱེད་པ་བཞི་པའི་བཤད་པའོ།། །། ལྔ་པ་ལ། སའི་མིང་དོན་དང་། ཡོན་ཏན་བསྟན་པ་གཉིས་ཀྱི་དང་པོ་ནི། ད་ནི་སེམས་བསྐྱེད་པ་ལྔ་པའི་དབང་དུ་བྱས་ནས། ས་ལྔ་པ་ལ་གནས་པའི་བདག་ཉིད་ཆེན་པོ་བྱང་ཆུབ་སེམས་དཔའ་དེ་འཇིག་རྟེན་གྱི་ཁམས་ཐམས་ཅད་ལ་གནས་པའི་ལྷའི་བུའི་བདུད་རྣམས་ཀུན་གྱིས་ཀྱང་སྦྱང་དཀའ་བའི་ས་ལ་ཕམ་པར་བྱ་བར་ནུས་པ་མ་ཡིན་ན། དེ་དག་ལས་གཞན་པ་བདུད་ཀྱི་བཀའ་ཉན་ལ་སོགས་པ་རྣམས་ཀྱི་ལྟ་ཅི་སྨོས། དེའི་ཕྱིར་ས་འདིའི་མིང་སྦྱང་དཀའ་བ་ཞེས་བྱའོ། །སུ་དུར་ཛ་ཡ་ཞེས་པ་ཤིན་ཏུ་སྦྱང་དཀའ་བ་སྟེ། རིན་ཆེན་ཕྲེང་བ་ལས། ལྔ་པ་ཤིན་ཏུ་སྦྱང་དཀའ་བདུད། །ཀུན་གྱིས་ཤིན་ཏུ་ཐུབ་དཀའ་ཕྱིར། །ཞེས་དང་། ། ཆོས་དབྱིངས་བསྟོད་པ་ལས། ཉོན་མོངས་ཤིན་ཏུ་སྦྱང་དཀའ་ལ། །རྣམ་པར་རྒྱལ་བས་སྦྱང་དཀའ་འདོད། །ཅེས་སོ། ། གཉིས་པ་ནི། བྱང་ཆུབ་སེམས་དཔའ་དེ་ནི་ཕ་རོལ་དུ་ཕྱིན་པ་བཅུ་ལས་ས་དེར་བསམ་གཏན་གྱི་ཕ་རོལ་དུ་ཕྱིན་པ་ལྷག་ཅིང་བློ་བཟང་འཕགས་པའི་བདེན་པ་རྣམས་ཀྱི་རང་བཞིན་ཤེས་རབ་ཞིབ་མོས་རྟོགས་ཤིང་ཁོང་དུ་ཆུད་པར་བྱ་བ་རྣམས་ལ་ཡང་ཤིན་ཏུ་མཁས་པ་ཐོབ་པོ། །དེ་ལ་འཕགས་པའི་བདེན་པ་བཞི་ནི། སྡུག་བསྔལ་དང་། ཀུན་འབྱུང་དང་། འགོག་པ་དང་། ལམ་ཞེས་བྱ་བ་རྣམས་སོ། །གལ་ཏེ་བཅོམ་ལྡན་འདས་ཀྱིས་བདེན་པ་ནི་གཉིས་ཁོ་ནར་བསྟན་ཏེ། འདི་ལྟ་སྟེ། ཀུན་རྫོབ་ཀྱི་བདེན་པ་དང་། དོན་དམ་པའི་བདེན་པའོ། །ཡབ་སྲས་མཇལ་བའི་མདོ་ལས། འཇིག་རྟེན་མཁྱེན་པས་གཞན་ལས་མ་གསན་པར། ། བདེན་པ་འདི་གཉིས་ཉིད་ཀྱིས་བསྟན་པར་མཛད། །གང་ཞིག་ཀུན་རྫོབ་དེ་བཞིན་དོན་དམ་སྟེ། །ཅེས་དང་། དབུ་མ་ལས་ཀྱང་། སངས་རྒྱས་རྣམས་ཀྱིས་ཆོས་བསྟན་པ། །བདེན་པ་གཉིས་ལ་ཡང་དག་བརྟེན། །འཇིག་རྟེན་ཀུན་རྫོབ་བདེན་པ་དང་། །དམ་པའི་དོན་གྱི་བདེན་པའོ། །ཞེས་བཤད་པས། བདེན་པ་གཉིས་ལས་ཐ་དད་པར་བདེན་པ་བཞི་ག་ལ་ཡོད་ཅེ་ན། བདེན་མོད་ཀྱི། དེ་ལྟ་ན་ཡང་བླང་བར་བྱ་བ་དང་། སྤང་བར་བྱ་བ་དག་རེ་རེའི་རྒྱུ་དང་འབྲས་བུའི་དངོས་པོ་བསྟན་པའི་ཕྱིར་འདིར་འཕགས་པའི་བདེན་པ་བཞི་བསྙད་དོ། །དེ་ལ་སྤང་བྱའི་ཕྱོགས་ནི། ཀུན་ནས་ཉོན་མོངས་པའོ། །དེའི་འབྲས་བུ་ནི་སྡུག་བསྔལ་གྱི་བདེན་པའོ། །རྒྱུ་ནི་ཀུན་འབྱུང་གི་བདེན་པའོ། །བླང་བྱའི་ཕྱོགས་ནི་རྣམ་པར་བྱང་བ་ཡིན་ལ། དེའི་འབྲས་བུ་ནི་འགོག་པའི་བདེན་པའོ། །དེ་ཐོབ་པའི་རྒྱུ་ནི་ལམ་གྱི་བདེན་པའོ། །དེ་ལ་སྡུག་བསྔལ་དང་། ཀུན་འབྱུང་དང་། ལམ་གྱི་བདེན་པ་ནི་ཀུན་རྫོབ་ཀྱི་བདེན་པའི་ཁོངས་སུ་གཏོགས་སོ། །འགོག་པའི་བདེན་པ་ནི་དོན་དམ་པའི་བདེན་པའི་རང་གི་ངོ་བོའོ། །མཉམ་བཞག་རྣམ་པར་མི་རྟོག་པའི་ཡེ་ཤེས་ནི། སྤྲོས་པ་དང་མཚན་མ་ཐམས་ཅད་ཉེ་བར་ཞི་བའི་དོན་དམ་པ་དང་ཐ་མི་དད་ཀྱང་། ཐ་སྙད་དུ་སྔར་མེད་གསར་དུ་ཐོབ་པའི་ཆ་ནས་དང་། སྦྱོར་བ་དང་། རྗེས་དང་། སྦྱིན་སོགས་ཐབས་ཀྱི་ཡོན་ཏན་རྣམས་ཀུན་རྫོབ་ཡིན་པའི་ཕྱིར། ལམ་བདེན་ཀུན་རྫོབ་དུ་བཞག་ལ། འགོག་བདེན་ཐ་སྙད་དུ་སྔར་མེད་གསར་དུ་ཐོབ་ཀྱང་། གདོད་མ་ནས་སྤྲོས་པ་དང་མཚན་མ་ཐམས་ཅད་ཉེ་བར་ཞི་བའི་དེ་བཞིན་ཉིད་ལ་གློ་བུར་གྱི་དྲི་མས་དག་པས་ཁྱད་པར་དུ་བྱས་པའི་ཕྱིར་དོན་དམ་པར་བཞག་གོ། །གང་དག་ཆོས་དབྱིངས་ཡིན་ན་འགོག་བདེན་ཡིན་པར་འགལ་བར་སྨྲ་བ་ནི་ཐེག་པ་ཆེན་པོའི་གསུང་རབ་ཐམས་ཅད་དང་འགལ་ཞིང་། ཆོས་ཉིད་ཡིན་ན་འགོག་བདེན་གྱིས་ཁྱབ་པར་སྨྲ་བ་རྣམས་ཀྱང་རྣམ་བྱང་གི་རྒྱུ་འབྲས་ལ་སྐུར་པ་འདེབས་པ་ཡིན་ནོ། །དེ་བཞིན་དུ་བདེན་པ་གཞན་བསྟན་པ་དེ་ཐམས་ཅད་ཀྱང་། ཅི་རིགས་པར་བདེན་པ་གཉིས་སུ་འདུས་སོ། །ཅི་བདེན་པ་བཞི་ལས་ཐ་དད་པའི་བདེན་པ་གཞན་ཡང་ཡོད་ཅེ་ན། ཡོད་དེ། བྱང་ཆུབ་སེམས་དཔའི་ས་ལྔ་པ་ལས། འདི་ནི་སྡུག་བསྔལ་འཕགས་པའི་བདེན་པའོ་ཞེས་ཡང་དག་པ་ཇི་ལྟ་བ་བཞིན་དུ་ཤེས་སོ། །འདི་ནི་སྡུག་བསྔལ་ཀུན་འབྱུང་བའོ། ། འདི་ནི་སྡུག་བསྔལ་འགོག་པའོ། །འདི་ནི་སྡུག་བསྔལ་འགོག་པར་འགྲོ་བའི་ལམ་འཕགས་པའི་བདེན་པའོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །དེ་ཀུན་རྫོབ་ཀྱི་བདེན་པ་ལ་མཁས་པ་ཡིན། དོན་དམ་པའི་བདེན་པ་ལ་མཁས་པ་ཡིན། མཚན་ཉིད་ཀྱི་བདེན་པ་ལ་མཁས་པ་ཡིན། རྣམ་པར་དབྱེ་བའི་བདེན་པ་ལ་མཁས་པ་ཡིན། ཕྱེ་སྟེ་རྟོག་པའི་བདེན་པ་ལ་མཁས་པ་ཡིན། དངོས་པོའི་བདེན་པ་ལ་མཁས་པ་ཡིན། རབ་ཏུ་སྐྱེ་བའི་བདེན་པ་ལ་མཁས་པ་ཡིན། ཟད་པ་དང་། མི་སྐྱེ་བ་ཤེས་པའི་བདེན་པ་ལ་མཁས་པ་ཡིན། ལམ་ཤེས་པ་ལ་འཇུག་པའི་བདེན་པ་ལ་མཁས་པ་ཡིན། བྱང་ཆུབ་སེམས་དཔའི་སའི་གོ་རིམ་ཐམས་ཅད་ཀྱི་མཚམས་སྦྱོར་བ་བསྒྲུབས་པ་ནས་དེ་བཞིན་གཤེགས་པའི་ཡེ་ཤེས་ཡང་དག་པར་འབྱུང་བའི་བར་གྱི་བདེན་པ་ལ་མཁས་པ་ཡིན་ཏེ། དེ་ལ་སེམས་ཅན་གཞན་དག་གི་བསམ་པ་ཇི་ལྟ་བ་བཞིན་དུ་ཚིམ་པར་བྱེད་པས། ཀུན་རྫོབ་ཀྱི་བདེན་པ་རབ་ཏུ་ཤེས་སོ། ། བགྲོད་པ་གཅིག་པུ་ལ་ཡང་དག་པར་གཞོལ་བས་དོན་དམ་པའི་བདེན་པ་རབ་ཏུ་ཤེས་སོ། །རང་དང་སྤྱིའི་མཚན་ཉིད་རྟོགས་པས་མཚན་ཉིད་ཀྱི་བདེན་པ་རབ་ཏུ་ཤེས་སོ། །ཆོས་རྣམ་པར་དབྱེ་བ་རྣམ་པར་བཞག་པར་རྟོགས་པས་རྣམ་པར་དབྱེ་བའི་བདེན་པ་རབ་ཏུ་ཤེས་སོ། །ཕུང་པོ་དང་། ཁམས་དང་། སྐྱེ་མཆེད་རྣམ་པར་བཞག་པ་རྗེས་སུ་རྟོགས་པས་ཕྱེ་སྟེ། རྟོགས་པའི་བདེན་པ་རབ་ཏུ་ཤེས་སོ། ། ལུས་དང་སེམས་ལ་གནོད་པ་ཉམས་སུ་འབབ་པས་དངོས་པོའི་བདེན་པ་རབ་ཏུ་ཤེས་སོ། འགྲོ་བར་ཉིང་མཚམས་སྦྱོར་བ་རྟོགས་པས་རབ་ཏུ་སྐྱེ་བའི་བདེན་པ་རབ་ཏུ་ཤེས་སོ། །རིམས་ནད་ཀྱིས་ཡོངས་སུ་གདུང་བ་ཐམས་ཅད་ཤིན་ཏུ་ཞི་བས་ཟད་པ་དང་། མི་སྐྱེ་བ་ཤེས་པའི་བདེན་པ་རབ་ཏུ་ཤེས་སོ། །མི་གཉིས་པ་མངོན་པར་བསྒྲུབས་པས་ལམ་ཤེས་པ་ལ་འཇུག་པའི་བདེན་པ་རབ་ཏུ་ཤེས་སོ། །རྣམ་པ་ཐམས་ཅད་མངོན་པར་རྫོགས་པར་ཁོང་དུ་ཆུད་པས་བྱང་ཆུབ་སེམས་དཔའི་གོ་རིམ་ཐམས་ཅད་ཀྱི་མཚམས་སྦྱོར་བ་སྒྲུབ་པ་ནས། དེ་བཞིན་གཤེགས་པའི་ཡེ་ཤེས་ཡང་དག་པར་འབྱུང་བའི་བར་གྱི་བདེན་པ་རབ་ཏུ་ཤེས་ཏེ་ཞེས་གསུངས་པ་ལྟ་བུའོ། ། དབུ་མ་ལ་འཇུག་པ་ལས་སྦྱང་དཀའ་བ་ཞེས་བྱ་བ་སྟེ་བྱང་ཆུབ་སེམས་དཔའི་སེམས་བསྐྱེད་པ་ལྔ་པའི་བཤད་པའོ།། །། དྲུག་པ་ལ། ཡུལ་ཅན་ས་ཡི་ངོ་བོ་མདོར་བསྟན། ཡུལ་སྟོང་ཉིད་རྒྱས་པར་བཤད། སའི་ཡོན་ཏན་བརྗོད་དེ་དོན་བསྡུ་བ་གསུམ་གྱི། དང་པོ་ལ། ས་དངོས་དང་། ཡོན་ཏན་ཤེར་ཕྱིན་གྱི་ཆེ་བ་བརྗོད་པ་གཉིས་ཀྱི་དང་པོ་ནི། ད་ནི་སེམས་བསྐྱེད་པ་དྲུག་པའི་དབང་དུ་བྱས་ནས་བཤད་པ། བྱང་ཆུབ་སེམས་དཔའི་ས་ལྔ་པར་བསམ་གཏན་གྱི་ཕ་རོལ་དུ་ཕྱིན་པ་ཡོངས་སུ་དག་པ་ཐོབ་པའི་རྒྱུ་ལ་བརྟེན་ནས། ས་དྲུག་པ་མངོན་དུ་ཕྱོགས་པར་མཉམ་པར་བཞག་པའི་སེམས་ལ་གནས་ཏེ། རྐྱེན་འདི་པ་ཙམ་གྱི་རྟེན་ཅིང་འབྲེལ་པར་འབྱུང་བ་ཟབ་མོའི་དེ་ཁོ་ན་ཉིད་ཆོས་ཐམས་ཅད་གདོད་མ་ནས་སྤྲོས་པ་དང་མཚན་མ་ཐམས་ཅད་ཉེ་བར་ཞི་བའི་སྟོང་པ་ཉིད། རྟེན་ཅིང་འབྲེལ་པར་འབྱུང་བ་གང་། །དེ་ནི་སྟོང་པ་ཉིད་དུ་བཤད། ། དེ་ནི་བརྟེན་ནས་བཏགས་པ་སྟེ། །དེ་ནི་དབུ་མའི་ལམ་ཡིན་ནོ། །ཞེས་དང་། འཇིག་རྟེན་འདས་བསྟོད་ལས། རྟེན་ཅིང་འབྲེལ་པར་འབྱུང་བ་གང་། །དེ་ཉིད་ཁྱོད་ཀྱིས་སྟོང་པར་བཞེད། །ཅེས་པ་ལྟ་བུའི་གནས་ལུགས་མཐོང་བའི་བྱང་ཆུབ་སེམས་དཔའ་དེ་ཤེས་རབ་ཀྱི་ཕ་རོལ་དུ་ཕྱིན་པ་ཡོངས་སུ་དག་པ་ལ་གནས་པས། ཤེས་པ་དང་ཤེས་བྱའི་སྤྲོས་པ་ཐམས་ཅད་ཉེ་བར་ཞི་བའི་མཚན་ཉིད་ཀྱི་འགོག་པ་ལ་ཡང་ནས་ཡང་དུ་རྒྱུན་གྱིས་སྙོམས་པར་འཇུག་པ་ཐོབ་པར་འགྱུར་གྱི། དེའི་སྔ་རོལ་དུ་ནི་མ་ཡིན་ཏེ། སྦྱིན་པ་ལ་སོགས་པ་ཕུལ་དུ་བྱུང་བ་དང་ལྡན་པས་འགོག་པ་ཐོབ་པར་མི་ནུས་ཏེ། ཕར་ཕྱིན་དང་པོ་ལྔ་ལ་གཙོ་བོར་སྤྱོད་པས་ནི་སྦྱིན་པ་ལ་སོགས་པ་གཟུགས་བརྙན་དང་མཚུངས་པར་རྟོགས་པ་ཡིན་ལ། འགོག་པ་ཐོབ་པའི་དུས་སུ་གཟུགས་བརྙན་དང་མཚུངས་པའི་རྣམ་པར་རྟོག་པ་ཡང་མེད་པའི་ཕྱིར་རོ། །དོན་ནི། ས་དང་པོ་ལྔ་ལ་ཆོས་ཉིད་ལ་མཉམ་པར་བཞག་པའི་དུས་སུ། ཤེས་དང་ཤེས་བྱའི་སྤྲོས་པ་ཐམས་ཅད་ཉེ་བར་ཞི་ཡང་གཙོ་ཆེར་སྦྱིན་སོགས་ལ་སྤྱོད་པས། ཡང་ནས་ཡང་དུ་འགོག་པ་ལ་སྙོམས་པར་མི་འཇུག་ལ། འདིར་ཤེས་རབ་གཙོ་ཆེ་བས། ཡང་ནས་ཡང་དུ་འགོག་པ་ལ་སྙོམས་པར་འཇུག་ཅེས་པའོ། །གང་དག་སྟོང་ཉིད་ལ་རྒྱུན་ལྡན་དུ་སྙོམས་པར་འཇུག་པ་དང་། སྟོང་ཉིད་ལ་ཆིག་དེད་བྱས་ནས་སྒོམ་པ་དང་མིང་ལ་མ་རྟེན་པར་འཇུག་པ་འགོག་པའི་དོན་དུ་འདོད་པ་ནི་རྣམ་པར་འཁྱམས་ཏེ། ས་བདུན་པའི་མདོ་དང་བསྟན་བཅོས་འགྲེལ་པ་འགྲེལ་བཤད་དང་བཅས་པ་ལ། སྐད་ཅིག་སྐད་ཅིག་ལ་འགོག་པ་ལ་སྙོམས་པར་འཇུག་ཅིང་ལྟ་བར་བཤད་པའི་ཕྱིར་རོ། །ཅིའི་ཕྱིར། ས་འདི་ལ་མངོན་དུ་གྱུར་པ་ཞེས་བྱ་ཞེ་ན་བྱང་ཆུབ་སེམས་དཔའ་རྣམས་ཀྱིས་ས་ལྔ་པར་ལམ་གྱི་བདེན་པ་ལ་དམིགས་པའི་ཕྱིར་དང་། སྟོབས་བཅུ་ལ་སོགས་པ་རྫོགས་པའི་སངས་རྒྱས་ཀྱི་ཆོས་རྣམས་དང་ཡོན་ཏན་རྣམས་ལ་ཉེ་བར་གྱུར་པའི་ཕྱིར་མངོན་དུ་ཕྱོགས་པ་ཞེས་བྱའོ། །འགྲེལ་པར། གཟུགས་བརྙན་དང་འདྲ་བའི་ཆོས་ཉིད་ཁོང་དུ་ཆུད་པའི་ཕྱིར་དང་། ཅེས་པ་ནི་ས་དང་པོ་ལྔར་འགོག་པ་མི་ཐོབ་པའི་རྒྱུ་མཚན་ཡིན་གྱི། ས་དྲུག་པའི་ངེས་ཚིག་ནི་མ་ཡིན་ནོ། ། ། གཉིས་པ་ནི། ད་ནི་དེ་ལས་གཞན་པའི་ཡོན་ཏན་གྱི་ཚོགས་རྣམས་ཤེས་རབ་ཀྱི་ཕ་རོལ་དུ་ཕྱིན་པ་ལ་རག་ལས་པས་ཤེས་རབ་གཙོ་བོ་ཉིད་དུ་བསྟན་པའི་ཕྱིར། ཇི་ལྟར་ལོང་བའི་ཚོགས་ཇི་སྙེད་ཡོད་པ་ཀུན་གཡང་ས་ལ་སོགས་པ་སྤངས་ཏེ། བདེ་བླག་ཏུ་མིག་དང་ལྡན་པའི་སྐྱེས་བུ་ཅིག་གིས་མངོན་པར་འགྲོ་བར་འདོད་པའི་ཡུལ་དུ་ཁྲིད་པར་བྱེད་པ་དེ་བཞིན་དུ་འདིར་ཡང་བློ་གྲོས་ཏེ། ཤེས་རབ་ཀྱི་ཕ་རོལ་དུ་ཕྱིན་པས་མིག་ཉམས་པ་ལྟ་བུའི་སྦྱིན་པ་ལ་སོགས་པ་ཡོན་ཏན་ཐམས་ཅད་བླངས་ཏེ་རྒྱལ་བ་བདེ་བར་གཤེགས་པ་ཉིད་ཀྱི་ས་ཀུན་དུ་འོད་ཅེས་བྱ་བར་འགྲོ་ཞིང་འཛེག་པར་འགྱུར་ཏེ། ཡང་དག་པའི་ལམ་དང་ལམ་མ་ཡིན་པ་མཐོང་བའི་རང་བཞིན་ཉིད་ཡིན་པའི་ཕྱིར་རོ། །ཡུམ་ལས། དམུ་ལོང་དམིགས་བུ་མེད་པ་བྱེ་བ་ཁྲག་ཁྲིག་རྣམས། །ལམ་ཡང་མི་ཤེས་གྲོང་ཁྱེར་འཇུག་པར་ག་ལ་འགྱུར། །ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདི། །དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །གང་ཚེ་ཤེས་རབ་ཀྱིས་ནི་ཡོངས་སུ་ཟིན་གྱུར་པ། །དེ་ཚེ་མིག་རྙེད་གྱུར་ཅིང་འདི་ཡི་མིང་ཐོབ་བོ། །དཔེར་ན། རི་མོའི་ལས་ནི་ཡོངས་ཟིན་མིག་མེད་པ། །ཇི་སྲིད་མིག་མ་བྲིས་པར་རྔན་པ་མི་ཐོབ་བཞིན། །ཞེས་སོ། ། དེས་ན་ཕར་ཕྱིན་ལྔ་ནི་དམུ་ལོང་དང་འདྲ་སྟེ། ཤེས་རབ་ཀྱི་དམིགས་བུ་དང་བྲལ་ན་སངས་རྒྱས་ཀྱི་སར་བགྲོད་པར་མི་ནུས་པའི་ཕྱིར་རོ། །ཤེས་རབ་ཀྱི་ཕ་རོལ་དུ་ཕྱིན་པ་དེའི་རང་བཞིན་ཅི་ཞེ་ན། གང་དག་ཐེག་པ་གསུམ་གྱི་ལམ་ལྔའི་ཤེས་རབ་དང་། ཐེག་ཆེན་གྱི་སྦྱོར་མཐོང་བསྒོམ་པ་མི་སློབ་པའི་ལམ་དང་། ས་བཅུའི་ཡེ་ཤེས་དང་། སངས་རྒྱས་ཀྱི་སའི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ལ་ཤེར་ཕྱིན་དུ་འདོད་པ་རྣམས་ནི། ཕལ་ཆེར་གྱི་བཞེད་པས་སེམས་དང་སེམས་ལས་བྱུང་བའི་འཇུག་པ་ཉེ་བར་མ་ཞི་བ་འབའ་ཞིག་ཏུ་སྣང་བས། མཉམ་བཞག་གི་ཤེས་རབ་ཀྱི་ཕ་རོལ་དུ་ཕྱིན་པ་མཚན་ཉིད་པར་མི་རུང་སྟེ། ཆོས་ཐམས་ཅད་ཀྱི་དེ་ཁོ་ན་ཉིད་ཀྱི་དོན་ལ་ཇི་ལྟ་བ་བཞིན་དུ་མ་ཞུགས་པའི་ཕྱིར་དེ་ཡང་འདི་ལྟར། སེམས་དང་སེམས་ལས་བྱུང་བ་རྣམས་ནི། དེ་ཁོ་ན་ཉིད་ཀྱི་དོན་ལ་ཞུགས་པར་མི་རུང་སྟེ། དེ་ཁོ་ན་ཉིད་ཀྱི་དོན་ནི། འཁྲུལ་པའི་མཚན་མ་མཐའ་དག་བྲལ་བ་ཡིན་ལ། སེམས་དང་སེམས་ལས་བྱུང་བ་རྣམས་ནི་ཡུལ་གྱི་མཚན་མ་དང་བཅས་པས་ཐ་སྙད་དུ་འཁྲུལ་པའི་མཚན་མ་མཐའ་དག་མ་ཞི་བའི་ཕྱིར་ཏེ། དེ་དག་གི་འཛིན་སྟངས་ལ་སྣང་བ་ལྟར། ཤེས་པ་དང་ཤེས་བྱ་དང་བརྗོད་བྱ་དང་རྗོད་བྱེད་དང་དངོས་པོ་དང་དངོས་པོ་མེད་པ་དང་བདེན་པ་དང་། བརྫུན་པ་དང་། སྟོང་པ་དང་མི་སྟོང་པ་དང༌། གཉིས་དང་གཉིས་མེད་པ་དང་། གཅིག་དང་ཐ་དད་ཡོད་པ་དང་མེད་པ་དང་། གཉིས་ཀ་དང་གཉིས་ཀ་མ་ཡིན་པ་སོགས་སྣ་ཚོགས་པ་དེ་ཐམས་ཅད་ནི་ཐོག་མ་མེད་པ་ནས་གཉིས་སུ་མངོན་པར་ཞེན་པ་ལ་གོམས་པའི་རྣམ་པར་རྟོག་པས་སྒྲོ་བཏགས་པ་འབའ་ཞིག་ཏུ་ཟད་ཀྱི། དེ་དག་ཐམས་ཅད་དཔྱད་ན། བདེན་པ་གཉིས་ཀ་རུའང་སྐྲའི་རྩེ་མོ་བརྒྱ་སྟོང་གི་ཆར་གཤགས་པ་ཙམ་དུ་ཡང་ཡོད་པ་མ་ཡིན་ཞིང་། མེད་པའང་མ་ཡིན་ལ། གཉིས་ཀ་དང་གཉིས་ཀ་མ་ཡིན་པའང་མ་ཡིན་ལ། དེ་དག་གི་ཡུལ་ཅན་སེམས་དང་སེམས་ལས་བྱུང་བ་རྣམས་ཀྱང་ཡོད་པ་དང་མེད་པ་དང་། གཉིས་ཀ་དང་གཉིས་ཀ་མ་ཡིན་པ་སོགས་སྤྲོས་པ་ཐམས་ཅད་དང་བྲལ་བ་ཡིན་པ་ལ། དེ་དག་ལ་དེ་ལྟར་མི་སྣང་བ་ཆོས་དང་ཆོས་ཉིད་རྣམ་འབྱེད་ལས། མཚན་ཉིད་ཡོངས་སུ་ཤེས་པ་ནི་ཡིད་ལ་མི་བྱེད་པ་དང་། ཡང་དག་པར་འདས་པ་དང་། ཉེ་བར་ཞི་བ་དང་། ངོ་བོ་ཉིད་ཀྱི་དོན་དང་། མངོན་རྟོགས་སུ་འཛིན་པ་སྟེ། རྣམ་པ་ལྔ་སྤངས་པའི་རང་གི་མཚན་ཉིད་ཀྱིས་སོ་ཞེས་གསུངས་ཤིང་ཐེག་བསྡུས་སུ། བྱང་ཆུབ་སེམས་དཔའ་རྣམས་ཀྱི་ཤེས། ། རྣམ་རྟོག་མེད་པའི་ངོ་བོ་ཉིད། །རྣམ་པ་ལྔ་ནི་རྣམ་སྤངས་ཤིང་། །ཡང་དག་དོན་ལ་བཀྲ་བར་འཛིན་མེད། །ཅེས་དང་། དེ་དང་མཐུན་པར། མངོན་པ་ཀུན་ལས་བཏུས་དང་། །རྣམ་པར་གཏན་ལ་དབབ་པ་བསྡུ་བ་སོགས་སུ་ཡང་འབྱུང་ཞིང་། དེ་དག་གི་དོན་ནི་ཡིད་ལ་མི་བྱེད་པས་མི་རྟོག་ཡེ་ཤེས་ཡིན་ན་གཉིད་ལོག་པ་དང་མྱོས་པ་དང་། བརྒྱལ་བ་སོགས་ཀྱང་མི་རྟོག་ཡེ་ཤེས་ཐལ་བའི་ཕྱིར་རོ།། རྟོག་དཔྱོད་ལས་ཡང་དག་པར་འདས་པས་ཀྱང་མ་ཡིན་ཏེ། བསམ་གཏན་གཉིས་པ་ཡན་ཆད་ཀྱི་སེམས་དང་སེམས་ལས་བྱུང་བ་ཐམས་ཅད་ཀྱང་དེར་ཐལ་བའི་ཕྱིར་རོ།། ཉེ་བར་ཞི་བས་ཀྱང་མ་ཡིན་ཏེ། འགོག་པའི་སྙོམས་འཇུག་སོགས་ཀྱང་དེར་ཐལ་བའི་ཕྱིར། ཤེས་རབ་སེམས་བྱུང་མ་ཡིན་པར་འགྱུར་རོ། རྟོག་མེད་ཀྱི་ངོ་བོ་ཉིད་ཀྱི་དོན་ཡིན་པས་ཀྱང་མ་ཡིན་ཏེ། གཟུགས་སྒྲ་ལ་སོགས་པ་ལའང་ཐལ་བའི་ཕྱིར་རོ།། . དེ་ཁོ་ན་ཉིད་ཀྱི་དོན་ལ་འདིའོ། །ཞེས་མངོན་རྟོགས་སུ་འཛིན་པའམ། བཀྲ་བར་འཛིན་པས་མ་ཡིན་ཏེ། དེ་ཉིད་རྟོག་པ་ཡིན་པའི་ཕྱིར་རོ་སྙམ་དུ་དགོངས་པའོ། ། དེ་དག་ཀྱང་རྣལ་འབྱོར་སྤྱོད་པའི་ལུགས་ལ་སྒྲ་ཇི་ལྟ་བ་བཞིན་དུ་བཟུང་དུ་རུང་གི། ། འདིར་ནི་མ་ཡིན་ཏེ། མི་རྟོག་ཡེ་ཤེས་ལ་སེམས་དང་སེམས་བྱུང་གི་འཇུག་པ་ཐམས་ཅད་ཉེ་བར་ཞི་བའི་ཕྱིར་དང་། འགོག་པའི་སྙོམས་པར་འཇུག་པ་དང་མི་རྟོག་ཡེ་ཤེས་མི་འགལ་བའི་ཕྱིར་རོ། །དེས་ན་ཤེས་རབ་ཀྱི་ཕ་རོལ་ཏུ་ཕྱིན་པ་ནི། རྣམ་པར་མི་རྟོག་པའི་ཡེ་ཤེས་ཏེ། དེའི་རང་གི་ངོ་བོ་ནི་ཆོས་ཐམས་ཅད་ཀྱི་གནས་ལུགས་གདོད་མ་ནས་སྤྲོས་པ་དང་མཚན་མ་ཐམས་ཅད་ཉེ་བར་ཞི་བ་ལ་རྣལ་འབྱོར་པའི་སེམས་ཡང་སྤྲོས་པ་དང་མཚན་མ་ཐམས་ཅད་ཉེ་བར་ཞི་སྟེ། དེ་བཞིན་ཉིད་ཀྱི་ངོ་བོར་གྱུར་པ་ལ་རྣམ་པར་མི་རྟོག་པའི་ཡེ་ཤེས་ཞེས་བྱ་སྟེ། དབུ་མ་སྙིང་པོ་ལས། ཆོས་རྣམས་ངོ་བོ་མ་གྲུབ་ཕྱིར། །གང་ལ་རྣམ་པར་མི་རྟོག་པའི། །བློ་ཡང་སྐྱེ་བར་མི་འགྱུར་རོ། །དེ་ཉིད་མཉམ་མེད་དེ་མཁྱེན་གསུངས། །ཅེས་དང་། རབ་རིབ་བྲལ་བར་གྱུར་པའི་མིག །རྣམ་དག་དྲི་མ་མེད་པ་ལ། །སྒྲ་དང་སྦྲང་བུ་ཟླ་གཉིས་དང་། །རྨ་བྱའི་མདོངས་དག་མི་སྣང་ལྟར། །མཁས་པ་ཉོན་མོངས་ཤེས་བྱ་ཡི། །སྒྲིབ་མུན་རབ་རིབ་བྲལ་གྱུར་ཅིང་། །ཡང་དག་མཁྱེན་ཅན་དྲི་མེད་ལའང་། །དེ་བཞིན་ཅི་ཡང་སྣང་བ་མེད། །ཅེས་དང་། འདིར་ཡང་། གང་ཚེ་སྐྱེ་མེད་དེ་ཉིད་ཡིན་ཞིང་ཞེས་སོགས་ལྟར་དང་། སྤྱོད་འཇུག་ལས། གང་ཚེ་དངོས་དང་དངོས་མེད་དག །བློ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི། །ཞེས་བདེན་གཉིས་ལས་ཀྱང་། གང་ཚེ་ཤེས་དང་ཤེས་བྱ་དག །བདག་ཉིད་རྗེས་སུ་མི་མཐོང་བ། །དེ་ཚེ་མཚན་མ་མི་འབྱུང་ཕྱིར། །གནས་པ་བརྟན་ཕྱིར་མི་བཞེངས་སོ། །ཅེས་པ་ལྟར་རོ། །སེམས་དང་སེམས་ལས་བྱུང་བའི་འཇུག་པ་ཉེ་བར་ཞི་ན། དེ་ཁོ་ན་ཉིད་རྟོགས་པར་མི་འཐད་དོ་ཅེ་ན། སྐྱོན་མེད་དེ། གཟུགས་ནས་རྣམ་མཁྱེན་གྱི་བར་གྱི་ཆོས་འདི་དག་ཐམས་ཅད་ཉིད་གདོད་མ་ནས་ཤེས་པ་དང་ཤེས་བྱ་ལ་སོགས་པ་གང་དུ་ཡང་མ་གྲུབ་པར་གནས་པ་ཡིན་ལ། དེའི་ཚེ། ཅིར་ཡང་མ་མཐོང་པ་ལ་དེ་ཁོ་ན་ཉིད་མཐོང་བ་ཞེས་ཐ་སྙད་བྱས་ཏེ། ཡུམ་ལས། གཟུགས་རྣམས་མི་མཐོང་ཚོར་བ་དག་ཀྱང་མི་མཐོང་ཞིང་། །འདུ་ཤེས་མཐོང་མེད་ལ་སེམས་པ་མི་མཐོང་ཞིང་། །གང་ལ་རྣམ་པར་ཤེས་དང་སེམས་ཡིད་མཐོང་བ་མེད་པ། །འདི་ནི་ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། །ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། །ནམ་མཁའ་ཇི་ལྟར་མཐོང་སྟེ་དོན་འདི་བརྟག་པར་བགྱི། །དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། །མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། །གང་གིས་དེ་ལྟར་མཐོང་བ་དེ་ཡིས་ཆོས་ཀུན་མཐོང་། །ཅེས་སོགས་ཤིན་ཏུ་ཟབ་པའི་མདོ་སྡེ་དུ་མར། འགའ་ཡང་མཐོང་བ་མེད་པ་ནི་དེ་ཁོ་ན་ཉིད་མཐོང་བའོ། །ཞེས་ཡང་ནས་ཡང་དུ་གསུངས་པ་ལྟར་རོ། །འོན་ཏེ། དེ་ལྟ་ན། གཉིད་དང་། བརྒྱལ་བ་དང་། འདུ་ཤེས་མེད་པའི་སྙོམས་པར་འཇུག་པ་ལ་སོགས་པ་ཡང་། དེ་ཁོ་ན་ཉིད་རྟོགས་པར་འགྱུར་རོ་ཞེ་ན། ཅི་རྟོག་པ་བཀག་པ་ཙམ་མི་རྟོགས་ཡེ་ཤེས་ཡིན་ནོ་ཞེས་སྨྲས་སམ། གང་གིས་ན་ཀླན་འདི་ཚོལ་བར་བྱེད། འོ་ན་ཇི་ལྟར་ཞེ་ན། རྣལ་འབྱོར་པས་ཐོག་མར་དེ་བཞིན་གཤེགས་པའི་ངེས་དོན་གྱི་གསུང་རབ་དང་། བླ་མ་དམ་པའི་ཤིན་ཏུ་ཟབ་པའི་མན་ངག་ལ་བརྟེན་ནས། གནས་ལུགས་ཀྱི་དོན་ལ་ཐོས་པའི་ཤེས་རབ་བསྐྱེད་ནས། དེའི་རྗེས་སུ་ཐོས་པའི་དོན་ཚུལ་བཞིན་དུ་ཡིད་ལ་བྱེད་པའི་སོ་སོར་རྟོག་པའི་ཤེས་རབ་ཀྱིས་ཆོས་རྣམས་ཀྱི་རང་བཞིན་ལ་རྣམ་པར་དཔྱོད་དོ།། རིགས་པའི་ཕྱོགས་མཐའ་ཡས་པས་རྣམ་པར་དཔྱད་པ་ན། ཆོས་གང་ལ་ཡང་རང་བཞིན་ཅུང་ཟད་ཙམ་ཡང་མ་མཐོང་ངོ༌། །དེའི་ཚེ་དཔྱོད་པ་པོའི་བློ་ངོར་ཡོད་པ་དང་། མེད་པ་ལ་སོགས་ཀྱི་མཐའ་གང་དུ་ཡང་བཟུང་དུ་མེད་ཅིང་། འོན་ཀྱང་། ཐོག་མ་མེད་པ་ནས་གོམས་པའི་མ་རིག་པའི་དབང་གིས་བྱུང་བའི་འཁྲུལ་པའི་སྣང་བ་སྒྱུ་མ་ལྟ་བུ་ཙམ་ཞིག་ནི་སྣང་ངོ༌། །དེའི་འོག་ཏུ། སྒྲོ་སྐུར་མཐའ་དག་གིས་དབེན་པའི་ཡུལ་ལམ་སེམས་ཀྱི་སྣང་བ་སྒྱུ་མ་ལྟ་བུ་དེ་ཉིད་ཀྱི་རང་བཞིན་ངེས་པའི་སོ་སོར་རྟོགས་པའི་ཤེས་རབ་དེ་ཉིད་སེམས་རྩེ་གཅིག་པའི་ཞི་གནས་དང་། ལྷན་ཅིག་པའི་དྲན་པ་མ་བརྗེད་པར་ཡང་ནས་ཡང་དུ་གོམས་པར་བྱས་པ་ལས་སྒོམ་པ་ཡོངས་སུ་རྫོགས་པར་འགྱུར་ཏེ། ཏིང་ངེ་འཛིན་གྱི་རྒྱལ་པོ་ལས། ཁྱོད་ཀྱིས་ཁོང་དུ་ཆུད་བྱ་མོས་པར་བྱ། །ཇི་ལྟར་ཇི་ལྟར་མང་དུ་མིས་བརྟགས་ན། །དེ་ལ་གནས་པའི་རྣམ་པར་རྟོག་པ་དེས། །དེ་ལྟར་དེ་བཞིན་གཤེགས་པ་སེམས་གཞོལ་འགྱུར། ། ཅེས་གསུངས་པ་ལྟར་རོ། །གོམས་པའི་སྟོབས་ཀྱིས་སྣང་བ་སྒྱུ་མ་ལྟ་བུ་དེ་ཉིད་ཡུལ་ཅན་སོ་སོར་རྟོགས་པའི་ཤེས་རབ་དང་བཅས་པ་མཁའ་ལ་འཇའ་ཚོན་དེངས་པ་ལྟར་རང་གི་ངང་གིས་དེང་ཞིང་ནུབ་པས། ཤེས་པ་དང་ཤེས་བྱའི་མཚན་མ་ཅི་ཡང་མ་མཐོང་བ་དེའི་ཚེ་སྤྲོས་པ་ཐམས་ཅད་དང་བྲལ་བའི་དེ་ཁོ་ན་ཉིད་མངོན་དུ་གྱུར་པ་ཡིན་པས། ཡང་དག་པའི་དེ་ཁོ་ན་ཉིད་མཐོང་བ་ཞེས་ཐ་སྙད་བཏགས་ཏེ། འཕགས་པ་སྒྲ་ཅན་འཛིན་གྱིས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། །སོ་སོ་རང་རིག་ཡེ་ཤེས་སྤྱོད་ཡུལ་བ། །དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། །ཞེས་གསུངས་པ་ལྟ་བུའོ། །དེའི་ཕྱིར་བཅོམ་ལྡན་འདས་མ་ཉིས་སྟོང་ལྔ་བརྒྱ་པ་དང་། བདུན་བརྒྱ་པ་སོགས་ལས། ། གཟུགས་ནས་རྣམ་མཁྱེན་གྱི་བར་ཤེར་ཕྱིན་མིན་གྱི། གཟུགས་ཀྱི་དེ་བཞིན་ཉིད་ནས་རྣམ་མཁྱེན་གྱི་དེ་བཞིན་ཉིད་ཀྱི་བར་ཤེར་ཕྱིན་དུ་གསུངས་པའི་དོན་ཡང་དེ་ཡིན་ནོ། །གང་དག་ཐེག་པ་ཆེན་པོའི་ལམ་དང་འབྲས་བུའི་ཤེར་ཕྱིན་ཕལ་པ་དང་། སོ་སོ་སྐྱེ་བོའི་རྒྱུད་ཀྱི་དེ་བཞིན་ཉིད་ཤེར་ཕྱིན་གྱི་གཙོ་བོར་སྨྲ་བ་དང་། འཆིང་བ་ཀུན་ལྡན་གྱི་ཆོས་ཉིད་དམ། ཆོས་ཅན་གང་དང་ཡང་མ་འབྲེལ་བའི་དེ་བཞིན་ཉིད་ཡན་གར་བ་ཤེར་ཕྱིན་མཚན་ཉིད་པར་སྨྲ་བ་ནི་མི་རིགས་ཏེ། རྣམ་པར་མི་རྟོག་པའི་བསྟོད་པ་ལས། དཔག་མེད་ཤེས་རབ་ཕ་རོལ་ཕྱིན། །རྣམ་པར་མི་རྟོག་ཕྱག་འཚལ་ལོ། །གང་དུ་སྐྱོན་རྣམས་ཀུན་མེད་པ། །སྐྱོན་བྲལ་རྣམས་ཀྱིས་ངེས་པར་མཐོང་། །ནམ་མཁའ་བཞིན་དུ་གོས་མེད་པ། །སྤྲོས་པ་མེད་པ་མི་འགྱུར་བའི། ། ངོ་བོར་གང་གིས་མཐོང་གྱུར་པ། །དེ་ཡིས་དེ་བཞིན་གཤེགས་པ་མཐོང་། ། འཕགས་མ་ཡོན་ཏན་རྫོགས་ཁྱོད་དང་། །འགྲོ་བའི་བླ་མ་སངས་རྒྱས་ལ། །ཟླ་བ་དང་ནི་འོད་ཟེར་བཞིན། །དམ་པ་རྣམས་ཀྱིས་དབྱེ་མ་མཐོང་། །ཞེས་སོ། ། དེའི་ཕྱིར་ཡུལ་སྤྲོས་པ་ཐམས་ཅད་དང་བྲལ་བའི་དེ་བཞིན་ཉིད་དང་། ཡུལ་ཅན་དེ་མངོན་སུམ་དུ་རྟོགས་པའི་འཕགས་པའི་མཉམ་བཞག་གི་ཡེ་ཤེས་ལ་ནི་ཁྱད་པར་ཅུང་ཟད་ཀྱང་མེད་དེ། རྣལ་འབྱོར་པའི་སེམས་བསྒོམས་པའི་སྟོབས་ཀྱིས། སྟོང་པ་ཉིད་ཀྱི་རང་བཞིན་དུ་གྱུར་པའི་ཚེ། ཤེས་རབ་ཀྱི་ཕ་རོལ་ཏུ་ཕྱིན་པ་དང༌། ། རྣམ་པར་མི་རྟོག་པའི་ཡེ་ཤེས་ཀྱི་ཐ་སྙད་བཏགས་པ་ཙམ་ཡིན་པའི་ཕྱིར་རོ། །དེ་ལྟ་བུའི་མཉམ་བཞག་ལས་ལངས་པ་ན་འདི་སྙམ་དུ། ཆོས་ཐམས་ཅད་ནི་ནམ་མཁའི་དཀྱིལ་ལྟར་སྤྲོས་པའི་མཚན་མ་ཐམས་ཅད་ཉེ་བར་ཞི་བའོ་ཞེས་ཡོངས་སུ་གཅོད་པར་བྱེད་པའི་ཡང་དག་པའི་ལྟ་བ་མངོན་དུ་བྱེད་དོ། །དེ་ལྟར་ན་ཤེས་རབ་ཀྱི་ཕ་རོལ་དུ་ཕྱིན་པ་ནི་གཉིས་སོ། །སྣང་བ་མེད་པ་དང་། སྣང་བ་དང་བཅས་པའོ། ། དང་པོ་ནི། འཕགས་པའི་མཉམ་བཞག་རྣམ་པར་མི་རྟོག་པའི་ཡེ་ཤེས་ཏེ། དེ་ལ་ནི་ས་བཅུའི་གནས་སྐབས་ཀྱི་མཉམ་བཞག་ལ་ཁྱད་པར་ཅུང་ཟད་ཀྱང་མེད་དོ། ། གཉིས་པ་ནི། རྗེས་ཐོབ་ཀྱི་ཡེ་ཤེས་ཏེ། དེ་ལ་ནི་སྤངས་པ་དང་། རྟོགས་པ་དང་། ཕྲིན་ལས་ཀྱི་ཁྱད་པར་གྱིས་ཁྱད་པར་ཡོད་དོ། །དེ་ལྟ་བུའི་མཉམ་བཞག་དང་། རྗེས་ཐོབ་འདྲེས་མར་གོམས་པར་བྱས་པ་ལས། ཉོན་མོངས་པ་དང་། ཉོན་མོངས་པ་ཅན་མ་ཡིན་པའི་མ་རིག་པ་ལས་བྱུང་བའི་འཁྲུལ་སྣང་མཐའ་དག་བཟློག་སྟེ། མཉམ་བཞག་འབའ་ཞིག་ལ་སེམས་གནས་པར་གྱུར་པ་ན། ཆོས་ཀྱི་སྐུ་མངོན་དུ་བྱས་པ་ཞེས་བྱ་སྟེ། གོང་དུ། དབུ་མ་སྙིང་པོ་དང་། སྤྱོད་འཇུག་དང་། བདེན་གཉིས་དང་། འདི་གཉིས་ཀྱི་ལུང་དྲངས་པ་རྣམས་དང་། འོག་ཏུ་ཡང་། ཤེས་བྱའི་བུད་ཤིང་སྐམ་པོ་མ་ལུས་པ་ཞེས་སོགས་ཀྱིས་བཤད་པ་ལྟར་རོ། ། གཉིས་པ་ལ། གང་ལ་བརྟེན་ནས་བཤད་པ་དང་། ཡུལ་གང་ལ་བཤད་པ་དང་། ཆོས་གང་བཤད་པ་གསུམ་གྱི་དང་པོ་ནི། འདིར་སྨྲས་པ། འདི་རྟེན་འབྱུང་བའི་དེ་ཉིད་མཐོང་བ་དེ། །ཤེས་རབ་གནས་པས་འགོག་པ་ཐོབ་པར་འགྱུར། །ཞེས་གང་སྨྲས་པའི་རྟེན་ཅིང་འབྲེལ་བར་འབྱུང་བའི་དེ་ཁོ་ན་ཉིད་ནི་གང་། བྱང་ཆུབ་སེམས་དཔས་ཇི་ལྟར་མཐོང་བར་འགྱུར་ཞེ་ན། བཤད་པ།ལ་དེའི་རང་གི་ངོ་བོ་ནི་མ་རིག་པའི་ལིང་ཏོག་རྩུབ་པོས་བློའི་མིག་མ་ལུས་པར་གཡོགས་པ་བདག་ཅག་གི་ཡུལ་མ་ཡིན་གྱི། ས་དྲུག་པ་ལ་སོགས་པ་ས་གོང་མ་ལ་གནས་པ་རྣམས་ཀྱི་ཡུལ་ཡིན་ཏེ། དེའི་ཕྱིར་ཁོ་བོ་ཅག་ལ་དྲི་བར་བྱ་བ་མ་ཡིན་གྱི། གང་དག་བློའི་སྤྱན་སྟོང་པ་ཉིད་ཕྱིན་ཅི་མ་ལོག་པར་མཐོང་བའི་མིག་སྨན་མ་རིག་པའི་ལིང་ཏོག་འཇོམས་པས་བསྐུས་པ། མ་རིག་པའི་རབ་རིབ་ཀྱི་ལིང་ཏོག་དང་བྲལ་བ་དྲི་མ་མེད་པ་མངའ་བའི་བྱང་ཆུབ་སེམས་དཔའ་དང་། སངས་རྒྱས་བཅོམ་ལྡན་འདས་དེ་དག་ལ་དྲི་བར་བྱའོ། །གལ་ཏེ་འཕགས་པ་ཤེས་རབ་ཀྱི་ཕ་རོལ་དུ་ཕྱིན་པ་དང་། ས་བཅུ་པ་ལ་སོགས་པ་ལས། ཤེས་རབ་ཀྱི་ཕ་རོལ་དུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔས་ཇི་ལྟར་རྟེན་ཅིང་འབྲེལ་པར་འབྱུང་བའི་དེ་ཁོ་ན་ཉིད་མཐོང་བ་ཞེས་སོགས་གསུངས་པ་མ་ཡིན་ནམ། དེའི་ཕྱིར་ལུང་ལ་བརྟེན་ནས་བཤད་པ་རིགས་སོ་ཞེ་ན། བདག་ཅག་ལྟ་བུས་རང་དབང་དུ་ལུང་ལ་བརྟེན་ནས་ཀྱང་དེ་ཁོ་ན་ཉིད་བསྟན་པར་མི་ནུས་ཏེ་ལུང་གི་དགོངས་པ་ངེས་པར་དཀའ་བའི་ཕྱིར་རོ། །རང་དབང་དུ་བྱས་ནས་དེ་སྐད་བརྗོད་ཀྱི། བསྟན་བཅོས་ཚད་མར་གྱུར་པའི་སྐྱེས་བུས་བྱས་ཤིང་། ལུང་ཕྱིན་ཅི་མ་ལོག་པར་འཆད་པ་མཐོང་བ་ལས། བདག་གིས་ཀྱང་ལུང་གི་དགོངས་ངེས་པ་ཡིན་ཏེ། ཇི་ལྟར་ཤེས་རབ་ཀྱི་ཕ་རོལ་དུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔའ་དེ་ཡིས་ཆེས་ཟབ་པའི་ཆོས་རྣམས་ཀྱི་བདག་ཉིད་ཇི་ལྟ་བའི་དེ་ཁོ་ན་ཉིད་མཐོང་ཞིང་རྟོགས་པ་བདེ་བར་གཤེགས་པའི་ལུང་དང་། གཞན་ཡང་རིགས་པས་ངེས་པར་བྱ་བ་ཡིན་པས་ན། དེས་རྟེན་ཅིང་འབྲེལ་པར་འབྱུང་བའི་དེ་ཁོ་ན་ཉིད་ཇི་ལྟར་མཐོང་བ་དེ་ལྟར་ནི་འཕགས་པ་ཀླུ་སྒྲུབ་ཀྱི་ལུང་ཕྱིན་ཅི་མ་ལོག་པར་མཁྱེན་ནས། དབུ་མའི་བསྟན་བཅོས་ལས་རིགས་ དང་ལུང་དག་གིས་ཆོས་རྣམས་ཀྱི་ཡང་དག་པ་ཇི་ལྟ་བ་ཉིད་རང་བཞིན་མེད་པའི་མཚན་ཉིད་ཅན་ཆེས་གསལ་བར་བསྟན་ཏོ། །དེའི་ཕྱིར་འཕགས་པ་ཀླུ་སྒྲུབ་ཀྱི་གཞུང་ལུགས་ལས་རིགས་པ་དང་ལུང་དག་གིས་ཆོས་རྣམས་ཀྱི་དེ་ཁོ་ན་ཉིད་ཇི་ལྟ་བསྟན་པ་དེ་ཁོ་ན་ལྟར་བདག་གིས་ཀྱང་དེའི་མན་ངག་གི་ཇི་ལྟར་གནས་པའི་ལུགས་བཞིན་དུ་བརྗོད་པར་བྱའོ། །ཅི་སྟེ་འཕགས་པ་ཀླུ་སྒྲུབ་ཉིད་ལ་ལུང་ཕྱིན་ཅི་མ་ལོག་པར་ངེས་པ་ཇི་ལྟར་ཡོད་ཅེ་ན། ལུང་ལས་ཏེ། འཕགས་པ་ལང་ཀར་གཤེགས་པ་ལས། རྟོག་གེ་རྣམས་ཀྱི་ཡུལ་མིན་པ། །སོ་སོ་རང་རིག་ཡེ་ཤེས་ནི། །ཕྱི་མའི་དུས་སུ་གྱུར་པ་ན། །མགོན་པོ་སུ་ཞིག་འཛིན་འགྱུར་གསུངས། །བདེ་གཤེགས་མྱ་ངན་འདས་པའི་འོག །དུས་དག་འདས་ནས་འབྱུང་བ་ནི། །གང་ཞིག་བསྟན་པ་འཛིན་འགྱུར་དེ། །བློ་གྲོས་ཆེན་པོ་ཁྱོད་ཤེས་བྱོས། །ལྷོ་ཕྱོགས་བྷེ་ཏའི་ཡུལ་དུ་ནི། ། དགེ་སློང་དཔལ་ལྡན་ཞེས་བྱ་བ། །དེ་མིང་ཀླུ་ཞེས་བོད་པ་སྟེ། །ཡོད་དང་མེད་པའི་ཕྱོགས་འཇིག་པ། །ང་ཡི་བསྟན་པ་འཇིག་རྟེན་འདིར། །བླ་མེད་ཐེག་ཆེན་རབ་བཤད་ནས། །རབ་ཏུ་དགའ་བའི་ས་བསྒྲུབས་ཏེ། །བདེ་བ་ཅན་དུ་དེ་འགྲོའོ། ། ཞེས་གསུངས་པ་དང་། འཕགས་པ་སྤྲིན་ཆེན་པོ་སྟོང་ཕྲག་བཅུ་གཉིས་པ་ལས་ཀྱང་། ཀུན་དགའ་བོ། ལི་ཙ་བྱི་གཞོན་ནུ་སེམས་ཅན་ཐམས་ཅད་ཀྱི་མཐོང་ན་དགའ་བ་ཞེས་བྱ་བ་འདི་ནི། ང་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན། ཀླུ་ཞེས་བྱ་བའི་དགེ་སློང་དུ་གྱུར་ནས། ངའི་བསྟན་པ་རྒྱས་པར་རབ་ཏུ་བསྟན་ཏེ། མ འར་གྱིས་རབ་ཏུ་དང་བའི་འོད་ཅེས་བྱ་བའི་འཇིག་རྟེན་གྱི་ཁམས་སུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་འབྱུང་གནས་འོད་ཅེས་བྱ་བར་འགྱུར་རོ་ཞེས་རྒྱང་འཕེན་ནས། སེམས་ཙམ་གྱི་བར་གྱི་ཕྱི་ ནང་གི་རྟོག་གེ་པ་རྣམས་ཀྱི་སྤྱོད་ཡུལ་མ་ཡིན་པའི་སོ་སོ་རང་གིས་རིག་པའི་ཡེ་ཤེས་དང་ཡོད་མེད་ཐམས་ཅད་དང་བྲལ་བའི་དེ་བཞིན་གཤེགས་པའི་བསྟན་པ་དང་། ། ཐེག་པ་དང་། གྲུབ་མཐའ་དང་། དགོངས་པ་དང་། ཐུགས་ཀྱི་དགོངས་པའི་བཞེད་པ་ཇི་ལྟ་བ་བཞིན་དུ་གསལ་བར་བྱེད་པར་ལུང་བསྟན་པའི་ཕྱིར། འདིས་ལུང་ཕྱིན་ཅི་མ་ལོག་པར་ངེས་པར་གྲུབ་བོ། །ལུང་དེ་དག་གིས་ནི། དེ་བཞིན་གཤེགས་པའི་དགོངས་པ་འགྲེལ་པར་རློམ་པ་མང་དུ་འབྱུང་ཡང་། རྒྱལ་བའི་དགོངས་པ་ནི་ཀླུ་སྒྲུབ་ཀྱི་ལུགས་འབའ་ཞིག་ཡིན་གྱི། སྡེ་པ་བཅོ་བརྒྱད་དང་། མདོ་སྡེ་པ་དང་། རྣམ་རིག་པ་རྣམས་ཀྱི་ལུགས་ནི་དགོངས་པ་མིན་ཞེས་པ་སྟེ། དེ་དག་རྟོག་གེ་པ་ཡིན་པའི་ཕྱིར་རོ། །ལང་ཀར་གཤེགས་པ་ལས། སྲིད་པ་གསུམ་ནི་བཏགས་པ་ཙམ། །ངོ་བོ་ཉིད་ཀྱིས་དངོས་པོ་མེད། །བཏགས་པ་དངོས་པོའི་ངོ་བོར་ནི། །རྟོག་གེ་པ་དག་རྟོག་པར་འགྱུར། །རང་བཞིན་མེད་ཅིང་རྣམ་རིག་མེད། །ཀུན་གཞི་མེད་ཅིང་དངོས་མེད་ན། །བྱིས་པ་ངན་པ་རྟོག་གེ་པ། །རོ་དང་འདྲ་བས་འདི་དག་བཏགས། །ཞེས་རྣམ་རིག་པ་མན་ཆད་རྟོག་གེ་པ་བསྟན་ཅིང་། རྒྱལ་བའི་དགོངས་པ་རྟོག་གེ་པའི་སྤྱོད་ཡུལ་མ་ཡིན་པར་གོང་དུ། འཇམ་དཔལ་གྱི་ཞུས་ལན་གྱིས་བཤད་ཅིང་། གཞན་ལས་ཀྱང་། ཐུབ་པའི་སྐྱེས་མཆོག་དགོངས་པ་ནི། །རྟོག་གེ་པ་ཡི་ཡུལ་མ་ལགས། །བྱིས་པའི་སྤྱོད་ཡུལ་མ་ལགས་ཏེ། །སེམས་དང་སེམས་བྱུང་རྣམས་ལས་འདས། །ཞེས་འབྱུང་བ་ལྟ་བུའོ། ། གཉིས་པ་ལ། ཉན་པ་པོའི་སྣོད་བརྟག་པ་དང་། དེ་ལ་མཉན་པར་གདམས་པ་གཉིས་ཀྱི་དང་པོ་ལ། རྟགས་གསུམ་གྱི་སྒོ་ནས་སྐལ་ལྡན་གྱི་སྣོད་བརྟག ། དེ་ལ་སྟོང་ཉིད་བསྟན་པའི་ཕན་ཡོན་བཤད་པ་གཉིས་ཀྱི། དང་པོ་ནི། རྟེན་ཅིང་འབྲེལ་པར་འབྱུང་བ་ཡང་དག་པ་ཇི་ལྟ་བ་བཞིན་སྟོན་པའི་བསྟན་བཅོས་དེའང་སྔར་བསྒོམས་པས་རྒྱུད་ལ་སྟོང་པ་ཉིད་ཀྱི་ས་བོན་བཞག་པ་རྣམས་ཁོ་ལ་བསྟན་པར་བྱའི། གཞན་དག་ལ་ནི་མ་ཡིན་ཏེ། དེ་དག་གི་སྟོང་པ་ཉིད་མཉན་དུ་ཟིན་ཀྱང་། དེ་ལ་ལོག་པར་ཞུགས་པའི་བསམ་པ་དང་ལྡན་པས། དོན་མ་ཡིན་པ་ཆེན་པོར་འགྱུར་བའི་ཕྱིར་རོ། །སྟོང་པ་ཉིད་ལ་ལོག་པར་ཞུགས་པའི་བསམ་པ་ནི་གསུམ་ཏེ། སྟོང་ཉིད་མེད་པའི་དོན་དུ་རྟོག་པ་དང་། སྟོང་ཉིད་བདེན་པའི་ངོ་བོར་རྟོག་པའོ། །དང་པོ་ལ་ཡང་གཉིས་སོ། །འདི་ལྟར་རེས་འགའ་ནི་མི་མཁས་པས་སྟོང་པ་ཉིད་ཀྱི་དོན་མེད་པར་བཟུང་ནས་སྟོང་ཉིད་སྟོན་པའི་མདོ་སྡེ་ཟབ་མོ་རྣམས་ཆད་པར་ལྟ་བར་སྟོན་པའོ། །ཞེས་སྟོང་ཉིད་སྤངས་པས་ཆོས་སྤོང་གི་ལས་བསགས་ནས་ངེས་པར་ངན་འགྲོར་འགྲོ་བར་འགྱུར་ཏེ། ཡུམ་ལས། སྔོན་སྤྱོད་ཚེ་ན་སངས་རྒྱས་ཁྲག་ཁྲིག་བཀུར་བྱས་ཀྱང་། །རྒྱལ་བའི་ཤེས་རབ་ཕ་རོལ་ཕྱིན་ལ་མ་དད་ན། །ཐོས་ནས་བློ་ཆུང་དེ་ཡིས་འདི་ནི་སྤོང་བྱེད་དེ།། སྤངས་ནས་སྐྱབས་མེད་གྱུར་པ་དེ་ནི་མནར་མེད་འགྲོ། །ཞེས་དང་། རིན་ཆེན་ཕྲེང་བ་ལས། གཞན་ཡང་འདི་ནི་ལོག་བཟུང་ན། །བླུན་པོ་མཁས་པའི་ང་རྒྱལ་ཅན། །སྤོང་བས་མ་རུངས་བདག་ཉིད་ཅན། །མནར་མེད་པར་ནི་སྤྱི་ཚུགས་འགྲོ།། ཞེས་སོ། །རེས་འགའ་ནི་སྟོང་ཉིད་ཀྱི་དོན་མེད་པར་བཟུང་སྟེ། དངོས་པོ་ཐམས་ཅད་ལ་སྐུར་པ་འདེབས་པ་ལོག་པར་འདེབས་ལྟ་བ་བསྐྱེད་ནས་འཕེལ་བར་བྱེད་དེ། རིན་ཆེན་ཕྲེང་བ་ལས། ཆོས་འདི་ལོག་པར་བཟུང་གྱུར་ན། །མི་མཁས་རྣམས་ནི་ཆུད་ཀྱང་ཟ། །འདི་ལྟར་མེད་པར་ལྟ་བ་ཡི། །མི་གཙང་དེར་ནི་བྱིང་བར་འགྱུར། །ཞེས་སོ། །སྟོང་ཉིད་བདེན་པའི་དོན་དུ་འདོད་པ་ཡང་གཉིས་སོ། །སྟོང་ཉིད་ཡོད་པས་དེའི་རྟེན་དངོས་པོའི་རང་བཞིན་ཡང་ཁས་ལེན་པར་བྱེད་པ་དང་། སྟོང་ཉིད་བདེན་པས་གཞན་ཐམས་ཅད་མེད་པར་སྨྲ་བའོ། །དེ་གཉིས་ཀ་ཡང་ཐར་པའི་ལམ་ལས་ལོག་པར་ཞུགས་པའི་ཕྱིར། སྨན་པས་བོར་བའི་ནད་པ་བཞིན་དུ་གསོར་མི་རུང་བའི་ལྟ་བ་ཅན་དུ་གསུང་རབ་དགོངས་འགྲེལ་དང་བཅས་པ་དུ་མར་ལན་མང་དུ་གསུངས་པས། དེ་དག་ལ་སྟོང་ཉིད་བསྟན་པ་འབྲས་བུ་མེད་དོ། །དེའི་ཕྱིར། སློབ་དཔོན་གྱིས། སྟོང་པ་ཉིད་ལ་ལྟ་ཉེས་ན། །ཤེས་རབ་ཆུང་རྣམས་ཕུང་བར་བྱེད། །ཇི་ལྟར་སྦྲུལ་ལ་གཟུང་ཉེས་དང་། །རིགས་སྔགས་ཉེས་པར་བསྒྲུབས་པ་བཞིན། །ཞེས་དང་། ལང་ཀར་གཤེགས་པ་ལས། བློ་གྲོས་ཆེན་པོ། ངས་འདི་ལ་དགོངས་ནས། བདག་ཏུ་ལྟ་བ་རི་རབ་ཙམ་ནི་སླའི། ཡོད་པ་དང་མེད་པ་ཉིད་དུ་མཐོང་བའི་ང་རྒྱལ་ཅན་སྟོང་པ་ཉིད་དུ་ལྟ་བ་ཉིད་དུ་ལྟ་བ་ནི་དེ་ལྟ་མ་ཡིན་ནོ། །ཞེས་བཤད་དོ། །ཞེས་གསུངས་སོ། །དེའི་ཕྱིར། སྣོད་མ་ཡིན་པ་ལ་བཤད་ན། ཉེས་དམིགས་ཆེན་པོ་འབྱུང་བའི་ཕྱིར་སྟོན་པ་པོས་ལྷག་པར་མོས་པའི་ཁྱད་པར་ངེས་པར་བྱས་ཏེ། ཉན་པ་པོ་རྣམས་ལ་སྟོང་པ་ཉིད་ཀྱི་ལྟ་བ་བཤད་པར་བྱའོ། །ཡང་ཇི་ལྟར་ན། འདི་ལ་ནི་སྟོང་པ་ཉིད་བསྟན་པར་འོས། འདི་ལ་ནི་སྟོང་པ་ཉིད་ཉེ་བར་བསྟན་པར་བྱའོ། །གཞན་དག་ལ་ནི་མི་འོས་མི་བྱའོ་ཞེས་ངེས་པར་དཀའ་བས་ཇི་ལྟར་ཤེས་པར་ནུས་ཞེ་ན། དེ་ནི་ཕྱི་རོལ་གྱི་མཚན་མ་རྣམས་ཀྱིས་ངེས་པར་ནུས་པས་དེའི་རྒྱུ་མཚན་ཉེ་བར་བསྟན་པའི་ཕྱིར་བཤད་པ། སོ་སོ་སྐྱེ་བོའི་དུས་ནའང་གཞན་ལས་སྟོང་པ་ཉིད་ཀྱི་སྒྲ་ཙམ་ཐོས་ནས་ཀྱང་མི་སྐྲག་ཅིང་མི་དངང་ལ། ནང་དུ་ཡིད་ཀྱི་རབ་ཏུ་དགའ་བ་དང་། དང་བའི་དད་པ་ཡང་དང་ཡང་དུ་འབྱུང་ཞིང་། རབ་ཏུ་དགའ་བ་དང་། དང་བ་ལས་བྱུང་བའི་མཆི་མས་མིག་བརླན་ཅིང་གང་བར་གྱུར་ལ། སྟོང་པ་ཉིད་ཀྱི་སྒྲ་ཐོས་ནས་ལུས་ཀྱི་བ་སྤུ་རྩེ་ཟིང་སྟེ། ལྡང་བར་གྱུར་པ་གང་ཡིན་པ་དེ་ལ་རྫོགས་པའི་སངས་རྒྱས་ཀྱི་བློ་སྟེ། སྒྲིབ་པ་ཐམས་ཅད་དག་པའི་ཤེས་རབ་བླ་ན་མེད་པའི་བྱང་ཆུབ་ཀྱི་ས་བོན་ཡོད་པ་ཡིན་ཏེ། སྟོང་པ་ཉིད་དང་། རྟེན་འབྲེལ་གྱི་གནས་ལུགས་ཇི་ལྟ་བ་བཞིན་དུ་རྟོགས་ན། རྫོགས་པའི་སངས་རྒྱས་ཀྱི་སྤངས་རྟོགས་ཕྲིན་ལས་ཀྱི་ཡོན་ཏན་ཐམས་ཅད་འབྱུང་བའི་ཕྱིར་རོ། །དེའི་ཕྱིར་དེ་ཁོ་ན་ཉིད་ཉེ་བར་བསྟན་པའི་སྣོད་ནི་དེ་ལྟ་བུའི་གང་ཟག་དེ་ཡིན་ཏེ། བྱང་ཆུབ་སེམས་འགྲེལ་ལས། གང་གིས་སྟོང་ཉིད་མི་ཤེས་པ། །དེ་ལ་ཐར་པའི་སྐལ་བ་མེད། །འགྲོ་དྲུག་སྲིད་པའི་བརྩོད་པར་དུ། །རྨོངས་པ་དེ་དག་འཁོར་བར་འགྱུར་ཞེས། སྟོང་ཉིད་མ་ཤེས་ན་མི་གྲོལ་བས། དེ་ལ་འཆད་པར་འགྱུར་བའི་མཚན་ཉིད་ཅན་གྱི་དམ་པའི་དོན་གྱི་བདེན་པ་བསྟན་པར་བྱ་སྟེ། དེ་ལྟ་བུར་གྱུར་པའི་ཉན་པ་པོ་ལ་དེ་ཁོ་ན་ཉིད་བསྟན་པ་འབྲས་བུ་མེད་པར་མི་འགྱུར་རོ། ། གཉིས་པ་ནི། དེ་ཅིའི་ཕྱིར་ཞེ་ན། ཉན་པ་པོ་དེ་ལ་སྟོང་པ་ཉིད་དུ་འཛིན་པ་ཕྱིན་ཅི་ལོག་གིས་སྐྱེད་པའི་དོན་མ་ཡིན་པ་དང་ལྡན་པར་མི་འགྱུར་བ་འབའ་ཞིག་ཏུ་མ་ཟད་ཀྱི། སྟོང་པ་ཉིད་ཀྱི་ལྟ་བ་ཉན་པའི་འབྲས་བུ་ལྟ་བ་དེའི་རྗེས་སུ་འགྲོ་བའི་ཡོན་ཏན་ཐམས་ཅད་འབྱུང་བར་འགྱུར་རོ། །ཇི་ལྟར་ཞེ་ན། དེ་སྟོང་པ་ཉིད་ཀྱི་ལྟ་བ་ཉན་པ་ལ་གཏེར་རྙེད་པ་དང་འདྲ་བར་སེམས་ཤིང་སྟོང་པ་ཉིད་ཀྱི་ལྟ་བ་དེ་མི་ཉམས་པར་བྱ་བའི་ཕྱིར་དུ། ཡོན་ཏན་འདི་རྣམས་བརྟེན་པར་བྱེད་དེ། དུས་རྟག་ཏུ་མི་དགེ་བ་མཐའ་དག་སྤོང་བའི་ཚུལ་ཁྲིམས་ཡང་དག་པར་བླངས་ ནས་གནས་པར་འགྱུར་ཏེ། རིན་ཆེན་ཕྲེང་བ་ལས། མི་དགེ་བ་ལས་སྡུག་བསྔལ་འབྱུང་། །དེ་བཞིན་ངན་འགྲོ་ཐམས་ཅད་དོ། །དགེ་ལས་དེ་བཞིན་བདེ་བ་དང་། ། བདེ་འགྲོ་དག་ནི་ཐམས་ཅད་དོ། །ཅེས་དང་། མདོ་ལས། ཚུལ་ཁྲིམས་འཆལ་བ་ངན་འགྲོ་དེར་འགྲོ་སྟེ། །དེ་ལ་ཐོས་པ་མང་པོས་སྐྱོབ་མི་ནུས། །ཞེས་གསུངས་པ་ལྟར། བདག་ཚུལ་ཁྲིམས་འཆལ་བའི་རྐྱེན་གྱིས་ངན་འགྲོར་ལྷུང་ན། སྟོང་པ་ཉིད་ཀྱི་ལྟ་བ་རྒྱུན་ཆད་པར་འགྱུར་དུ་འོང་ངོ་སྙམ་དུ་རིག་པར་བྱའོ། །བདག་ཚུལ་ཁྲིམས་ཀྱིས་བདེ་འགྲོར་སྐྱེས་ཀྱང་དབུལ་པོར་གྱུར་ན། ཟས་དང་། སྨན་དང་། ཆོས་གོས་ལ་སོགས་པ་འཚོ་བའི་ཡོ་བྱད་ལྷུར་བྱེད་པས་སྟོང་པ་ཉིད་ཉན་པ་རྒྱུན་ཆད་པར་འགྱུར་དུ་འོང་སྙམ་ནས་སྦྱིན་པ་གཏོང་བར་འགྱུར་ཞིང་། མདོ་ལས། རྒྱལ་བ་རྣམས་ཀྱི་ཕ་རོལ་ཕྱིན་པ་འདི་ལྔ་ཡང་། །བསྐལ་པ་བྱེ་བ་ཁྲག་ཁྲིག་མང་པོར་བསྒྲུབས་བྱས་ཤིང་། །སྨོན་ལམ་མཐའ་ཡས་རྒྱ་ཆེན་འཇིན་རྟེན་རྟག་བརྟེན་ཀྱང་། ། ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྷུང་། །ཞེས་གསུངས་པ་ལྟར། སྟོང་པ་ཉིད་ཀྱི་ལྟ་བ་སྙིང་རྗེས་ཡོངས་སུ་ཟིན་པ་ནི། སངས་རྒྱས་ཉིད་འདྲེན་པར་བྱེད་པ་ཡིན་གྱི། གཞན་དུ་ནི་མ་ཡིན་ནོ་ཞེས་སྙིང་རྗེ་ཆེན་པོ་ཚད་མེད་དེ་ལྟར་རྒྱུད་འདི་གོམས་གྱུར་ན། །གཞན་གྱི་སྡུག་བསྔལ་ཞི་དགའ་བས། །པད་མའི་མཚོ་ལ་ངང་པ་ལྟར། །མནར་མེད་པར་ཡང་འཇུག་པར་འགྱུར། །ཞེས་དང་། སེམས་འགྲེལ་ལས། གང་ཞིག་བསྒོམས་པས་བསྟན་པ་ནི། །གཞན་གྱི་སྡུག་བསྔལ་མི་བཟོད་པས། །བསམ་གཏན་བདེ་བ་དོར་ནས་ནི། །མནར་མེད་པར་ཡང་འཇུག་པར་འགྱུར་ཅེས་དང་། དེ་ལྟར་རྣལ་འབྱོར་པ་རྣམས་ཀྱིས། །སྟོང་པ་ཉིད་འདི་བསྒོམས་བྱས་ན། །གཞན་གྱི་དོན་ལ་དགའ་བའི་བློ། །འབྱུང་བ་ཉིད་དུ་ཐེ་ཚོམ་མེད། །ཅེས་དང་། མདོ་སྡེ་རྒྱན་ལས། སྙིང་རྗེས་ཟིན་པའི་བརྩེ་ལྡན་རྣམས། ། ཞི་ལའང་ཡིད་ནི་མི་གནས་ན། །འཇིག་རྟེན་བདེ་དང་རང་སྲོག་ལ། །ཆགས་པར་འགྱུར་བ་སྨོས་ཅི་དགོས། །ཞེས་པ་ལྟར་རོ། །དེ་ལྟ་བུའི་སྙིང་རྗེ་དང་སྟོང་པ་ཉིད་ཟུང་དུ་འཇུག་པ་ནི་མི་གནས་པའི་མྱ་ངན་ལས་འདས་པའི་རྒྱུ་ཕྱིན་ཅི་མ་ལོག་པ་དང་། ཐུན་མོང་མ་ཡིན་པ་དང་། ཚང་ལ་ཡོངས་སུ་རྫོགས་པ་ཡིན་ཞིང་། རྒྱལ་སྲས་སུ་འཇོག་བྱེད་ཀྱི་ཆོས་ཐུན་མོང་མ་ཡིན་པ་སྟེ། སེམས་འགྲེལ་ལས། བསོད་ནམས་སྙིང་རྗེའི་རོ་གཅིག་པའི། །སྟོང་ཉིད་བདུད་རྩི་མཆོག་གྱུར་པ། ། བདག་དང་གཞན་དོན་སྒྲུབ་དོན་དུ། །གང་འཐུང་དེ་དག་རྒྱལ་སྲས་ཡིན། །རྒྱལ་བའི་གདུང་འཚོབ་དོན་དུ་ཞུགས། །སྲིད་པ་གསུམ་ན་མཆོད་འོས་པས། །དངོས་པོ་ཀུན་གྱིས་དེ་ལ་འདུད། །ཅེས་དང༌། རྒྱུད་བླ་ལས། བདག་སྲེད་མ་ལུས་ཤེས་རབ་ཀྱིས་བཅད་དེ། །སེམས་ཅན་སྲེད་ཕྱིར་བརྩེ་ལྡན་ཞི་ཐོབ་མིན། །དེ་ལྟར་བློ་བརྩེ་བྱང་ཆུབ་ཐབས་བརྟེན་ནས། །འཕགས་པ་འཁོར་བའམ་མྱ་ངན་འདའ་མི་འགྱུར། །ཞེས་པ་ལྟར་རོ། །ཁྲོ་བས་ནི་ངན་སོང་དུ་འགྲོ་ཞིང་། ཁ་དོག་ངན་པ་ཐོབ་པར་བྱེད་པས། དེའི་རྐྱེན་གྱིས་འཕགས་པ་རྣམས་མཉེས་པར་བྱེད་པར་མི་འགྱུར་རོ་སྙམ་ནས་བཟོད་པ་སྒོམ་པར་བྱེད་དོ། །ཐམས་ཅད་མཁྱེན་པ་ཉིད་དུ་མ་བསྔོས་པའི་ཚུལ་ཁྲིམས་ལ་སོགས་པ་ནི་སངས་རྒྱས་ཉིད་ཐོབ་པའི་རྒྱུ་དང་འབྲས་བུ་དཔག་ཏུ་མེད་པ་རྣམ་པར་ཆད་པ་མེད་པར་འབྱུང་བར་མི་འགྱུར་བས་བྱང་ཆུབ་སེམས་དཔའ་དེའི་དགེ་བའི་རྩ་བ་ཐམས་ཅད་བྱང་ཆུབ་དུ་འགྲོ་བ་མ་ལུས་པ་བསྒྲལ་བར་བྱ་བའི་ཕྱིར་ཡོངས་སུ་བསྔོ་བར་བྱེད་ཅིང་། བྱང་ཆུབ་སེམས་དཔའ་རྣམས་མ་གཏོགས་པར་གཞན་དག་གིས་རྟེན་ཅིང་འབྲེལ་པར་འབྱུང་བའི་དེ་ཁོ་ན་ཉིད་ཕྱིན་ཅི་མ་ལོག་པ་སྟོན་མི་ནུས་སོ་སྙམ་དུ་བསམས་ནས་རྫོགས་པའི་བྱང་ཆུབ་སེམས་དཔའ་རྣམས་ལ་ཤིན་ཏུ་གུས་པར་བྱེད་དོ། །དེ་དག་གི་རྒྱུ་མཚན་ནི། སྟོང་པ་ཉིད་ཀྱི་དོན་ནི། རྟེན་ཅིང་འབྲེལ་པར་འབྱུང་བ་ཡིན་ལ། རྟེན་འབྲེལ་གྱི་དོན་ནི་དོན་དམ་པར་སྤྲོས་པ་ཐམས་ཅད་དང་བྲལ་ཞིང་། ཐ་སྙད་དུ་ལས་འབྲས་ཐམས་ཅད་བསླུ་བ་མེད་པ་ཡིན་པས། སྟོང་པ་ཉིད་ཀྱི་དོན་རྟོགས་ན་སྐྱོན་ཐམས་ཅད་སྤོང་ཞིང་། ཡོན་ཏན་ཐམས་ཅད་ལ་སློབ་པར་འགྱུར་པའི་ཕྱིར་རོ། །གང་དག་སྟོང་པ་ཉིད་ཀྱི་ཁ་ལྟའམ་ཉམས་མྱོང་ཅུང་ཟད་ཙམ་ལ་བརྟེན་ནས་སྡོམ་པ་གསུམ་གྱི་བླང་དོར་གྱི་སྤྱོད་པ་ཐམས་ཅད་ཁྱད་དུ་གསོད་ཅིང་། བཅས་པ་དང་རང་བཞིན་གྱི་ཁ་ན་མ་ཐོ་བ་དུ་མ་ལ་འཇུག་ཅིང་མི་སྐྲག་པ་ནི། མཐོ་རིས་དང་ཐར་པ་དང་། ཐམས་ཅད་མཁྱེན་པའི་བར་དུ་གཅོད་པའི་བདུད་ཀྱི་ལས་སུ་རིག་པར་བྱ་སྟེ། བཅོམ་ལྡན་འདས་ཀྱིས། ཐབས་དང་བྲལ་བའི་ཤེས་རབ་དང་ཤེས་རབ་དང་བྲལ་བའི་ཐབས་ཀྱིས་འཆིང་བར་གསུངས་ཤིང་། ས་ཆེན་པོ་ལ་གནས་པའི་བྱང་ཆུབ་སེམས་དཔའ་རྣམས་ཀྱིས་ཀྱང་། རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་མ་བསྒོམས་པར་བླ་ན་མེད་པའི་བྱང་ཆུབ་མི་ཐོབ་པར་གསུངས་པའི་ཕྱིར་རོ། །རིགས་པ་དྲུག་ཅུ་པ་ལས། རྣམ་པར་དབེན་དོན་མི་ཤེས་ལ། །ཐོས་པ་ཙམ་ལ་འཇུག་བྱེད་ཅིང་། །གང་རྣམས་བསོད་ནམས་མི་བྱེད་པ། ། སྐྱེས་བུ་ཐ་ཤལ་དེ་དག་བརླག །ཅེས་སོ། །དེའི་ཕྱིར་ཆོས་ཐམས་ཅད་སྟོང་པ་ཉིད་དུ་རྟོགས་ནས་སྒོ་གསུམ་གྱིས་གཞན་དོན་དུ་དགེ་བའི་བྱ་བ་ཐམས་ཅད་ལ་བརྩོན་པར་བྱེད་པ་ནི་ཤིན་ཏུ་ངོ་མཚར་ཞིང་རྨད་དུ་བྱུང་ལ། མཐའ་གཉིས་ལ་མི་གནས་པའི་མྱ་ངན་ལས་འདས་པའི་རྒྱུ་ཐུན་མོང་མ་ཡིན་པས། བླ་ན་མེད་པའི་བྱང་ཆུབ་དོན་དུ་གཉེར་བ་རྣམས་ཀྱིས་ངེས་པར་ཅི་ནས་ཀྱང་དེ་དག་ལ་བསླབ་པར་བྱའོ། །སེམས་འགྲེལ་ལས། ཆོས་རྣམས་སྟོང་པ་ཉིད་ཤེས་ནས། །དགེ་བའི་ལས་འབྲས་རྟེན་བྱེད་པ། །ངོ་མཚར་བས་ཀྱང་དེ་མཚར་ཞིང་། །རྨད་བྱུང་བས་ཀྱང་འདི་རྨད་བྱུང་། །ཞེས་དང་། སྟོང་པ་ཉིད་དུ་རྗོད་བྱེད་ཅིང་། །རྟག་ཏུ་ལུས་དང་ངག་ཡིད་ཀྱིས། །དེ་ལྟར་སེམས་ཅན་དོན་བྱེད་ལ། །རྟག་དང་ཆད་པ་ཡོད་མ་ཡིན། །འཁོར་དང་མྱ་ངན་འདས་པ་ལ། །བདག་ཉིད་ཆེན་པོ་མི་གནས་པ། །དེ་འདིར་སངས་རྒྱས་རྣམས་ཀྱིས་ནི། །མི་གནས་མྱ་ངན་འདས་པར་བཤད། ། ཅེས་པ་ལྟར་རོ། ། གཉིས་པ་ནི། དེ་ལྟར་ཡུན་རིང་པོར་བར་མེད་པར་དགེ་བའི་ཚོགས་གདོན་མི་ཟ་བར་བསགས་པར་གྱུར་ནས་སྟོང་པ་ཉིད་ཟབ་ཅིང་སྦྱིན་སོགས་རྒྱ་ཆེ་བའི་ཚུལ་ལ་མཁས་པར་གྱུར་པའི་སྐྱེ་བོས་ནི་ཚོགས་སྦྱོར་གྱི་ལམ་དག་བསྒྲོད་ནས་རིམ་གྱིས་རབ་ཏུ་དགའ་བའི་ས་ནི་འཐོབ་པར་འགྱུར་བས་ས་རབ་ཏུ་དགའ་བ་དེ་ནི་དོན་དུ་གཉེར་བས་འཆད་པར་འགྱུར་བ་དེ་ཁོ་ན་ཉིད་ཟབ་མོ་སྟོན་པའི་ལམ་འདི་མཉན་པར་གྱིས་ཤིག ། གསུམ་པ་ལ། བདག་མེད་གཉིས་ཀྱི་སྒོ་ནས་བཤད་པ་དང་། སྟོང་ཉིད་བཅུ་དྲུག་གི་སྒོ་ནས་བཤད་པ་གཉིས་ཀྱི་དང་པོ་ལ། བདག་མེད་གཉིས་སོ་སོར་བཤད་པ་དང་། དོན་བསྡུ་བ་གཉིས་ཀྱི། དང་པོ་ལ། ཆོས་ཀྱི་བདག་མེད་པ་དང་། གང་ཟག་གི་བདག་མེད་པའོ། །དང་པོ་ལ་ལུང་དང་པོ་ནི། དེ་ལ་ཆོས་རྣམས་ཀྱི་ཡང་དག་པ་ཇི་ལྟ་བ་ཉིད་བསྟན་པ་ལ། འདི་ནི་རེ་ཤིག་ལུང་ཡིན་ཏེ། འཕགས་པ་ས་བཅུ་པ་ལས། ཀྱེ་རྒྱལ་བའི་སྲས་དག །བྱང་ཆུབ་སེམས་དཔའི་ས་ལྔ་པ་ལ་ལམ་ཡོངས་སུ་རྫོགས་པའི་བྱང་ཆུབ་སེམས་དཔའ་ས་དྲུག་པ་ལ་འཇུག་སྟེ། དེ་ཆོས་མཉམ་པ་ཉིད་བཅུས་འཇུག་གོ། །བཅུ་གང་ཞེ་ན། འདི་ལྟ་སྟེ། ཆོས་ཐམས་ཅད་མཚན་མ་མེད་པར་མཉམ་པ་ཉིད་དང་། ཆོས་ཐམས་ཅད་མཚན་ཉིད་མེད་པར་མཉམ་པ་ཉིད་དང་། དེ་བཞིན་དུ། སྐྱེ་བ་མེད་པ་དང༌། མ་སྐྱེས་པ་དང༌། དབེན་པ་དང༌། གདོད་མ་ནས་རྣམ་པར་དག་པ་དང་། སྤྲོས་པ་མེད་པ་དང་། བླང་བ་མེད་པ་དང་། དོར་བ་མེད་པར་མཉམ་པ་ཉིད་དང་། ཆོས་ཐམས་ཅད་སྒྱུ་མ་དང་། རྨི་ལམ་དང་། མིག་ཡོར་དང་། བྲག་ཆ་དང་། ཆུ་ཟླ་དང་། གཟུགས་བརྙན་དང་། སྤྲུལ་པ་ལྟ་བུ་མཉམ་པ་ཉིད་དང་། ཆོས་ཐམས་ཅད་དངོས་པོ་དང་། དངོས་པོ་མེད་པ་གཉིས་སུ་མེད་པར་མཉམ་པ་ཉིད་དེ། དེ་ཆོས་ཐམས་ཅད་ཀྱི་རང་བཞིན་དེ་ལྟར་རབ་ཏུ་རྟོགས་པ་ན། རྣོ་ཞིང་རྗེས་སུ་མཐུན་པའི་བཟོད་པས་བྱང་ཆུབ་སེམས་དཔའི་ས་དྲུག་པ་མངོན་དུ་གྱུར་པ་རྗེས་སུ་ཐོབ་སྟེ་ཞེས་གསུངས་པ་ལྟ་བུའོ། །འདིར། ཆོས་ཀྱི་བདག་མེད་དང་པོར་བསྟན་པ་ནི། ས་དྲུག་པའི་བྱང་ཆུབ་སེམས་དཔའ་རྟེན་འབྲེལ་གྱི་དེ་ཁོ་ན་ཉིད་མཐོང་བ་ལས་འཕྲོས་པའི་ཕྱིར་དང་། ས་རབ་ཏུ་དགའ་བ་དོན་དུ་གཉེར་བས་ལམ་འདི་མཉན་པར་གྱིས་ཞེས་བྱང་ཆུབ་སེམས་དཔའི་རིགས་ཅན་གྱི་དབང་དུ་བྱས་པའི་ཕྱིར་དང་། ཆོས་ཐམས་ཅད་རང་བཞིན་མེད་པར་རྟོགས་ན། གང་ཟག་གི་བདག་ཏུ་འཁྲུལ་བའི་གཞི་རྣམས་ཀྱང་རང་བཞིན་མེད་པར་འགྱུར་བས། བདག་མེད་གཉིས་ཀ་རྟོགས་པའི་ཕྱིར། ཉོན་མོངས་པ་དང་། ཤེས་བྱའི་སྒྲིབ་པ་མཐའ་དག་སྤོང་བར་བྱེད་པས་གཙོ་བོ་ཡིན་པའི་ཕྱིར་རོ། འོ་ན་གང་ཟག་གི་བདག་མེད་པ་བསྟན་པ་དོན་མེད་དོ་ཅེ་ན། སྐྱོན་མེད་དེ། དབང་བ ས པོ་དམན་པ་དག་བསྟན་པ་ལ་རིམ་ཀྱིས་འཇུག་པའི་ཕྱིར་དང་། ཉན་རང་གི་གང་ཟག་དག་གི་རྣམ་པར་གྲོལ་བའི་འཇུག་ངོགས་སུ་བསྟན་པའི་ཕྱིར་རོ། ། ། གཉིས་པ་ལ། མཐའ་བཞིའི་སྐྱེ་བ་རྒྱས་པར་དགག་པ་དང་། ཀུན་རྫོབ་པའི་སྐྱེ་བ་རྟེན་འབྲེལ་དུ་བསྟན་པ་དང་། རིགས་པས་རྣམ་པར་དཔྱད་པའི་དགོས་པ་བཤད་པ་གསུམ་གྱི་དང་པོ་ལ། མཐའ་བཞིའི་སྐྱེ་བ་དགག་པ་དངོས་དང་། བཀག་པ་ལ་འགལ་བ་སྤང་བ་གཉིས་ཀྱི་དང་པོ་ལ། སྐྱེ་མེད་ཀྱི་དམ་བཅའ་རྗེས་སུ་བརྗོད་པ་དང་། མཐའ་བཞིའི་སྐྱེ་བ་དགག་པའི་རིགས་པ་རྒྱས་པར་བཤད་པ་དང་། དེ་ཉིད་ཀྱི་ཕྱིར་ཆོས་རྣམས་རང་བཞིན་མེད་པར་བསྟན་པ་གསུམ་གྱི་དང་པོ་ནི། ཇི་སྐད་བཤད་པའི་མཉམ་པ་ཉིད་བཅུའི་ནང་ནས་ཆོས་སྐྱེ་བ་མེད་པ་མཉམ་པ་ཉིད་རིགས་པས་བསྟན་པས། མཉམ་པ་ཉིད་གཞན་རྣམས་ཀྱང་བསྟན་པར་སླ་བར་དགོངས་ཏེ། སློབ་དཔོན་གྱིས། དབུ་མའི་བསྟན་བཅོས་ཀྱི་དང་པོར། བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དག་གང་ན་ཡང་། །སྐྱེད་བ་ནམ་ཡང་ཡོད་མ་ཡིན། །ཞེས་ཉེ་བར་བཀོད་པ་ཡིན་ནོ། །དེའི་དོན་ནི། བདག་ལས་བརྟེན་པ་ཕྱི་ནང་གི་དངོས་པོ་གང་དག ། རྟེན་ཡུལ་དང་དུས་དང་། གྲུབ་པའི་མཐའ་གང་ན་ཡང་སྐྱེ་བ་ནམ་ཡང་སྟེ་རྣམ་པ་ཐམས་ཅད་དུ་ཡོད་པ་མ་ཡིན་ནོ། །དེ་བཞིན་དུ། གཞན་གསུམ་ལའང་སྦྱར་ཏེ། མཐའ་མ་ཡིན་ཞེས་བྱ་བ་འདི་ཡོད་པ་ཉིད་ཀྱི་སྒྲུབ་བྱེད་རང་ལ་སྐྱེ་བ་སོགས་དང་སྦྲེལ་གྱི་ཡོད་པ་དང་ནི་མ་ཡིན་ཏེ། དེ་དགག་པ་དོན་གྱིས་འགྲུབ་པའི་ཕྱིར་རོ། ། གཞུང་འདི་སློབ་དཔོན་ཀ་མ་ལ་ཤི་ལ་ལ་སོགས་པ་རྡོ་རྗེ་གཟེགས་མའི་གཏན་ཚིགས་ལ་སྦྱར་ནས་འཆད་དེ། དབུ་མ་སྣང་བ་ལས། འདི་ལྟར་གང་དག་དོན་དམ་པར་   རང་དང་། གཞན་དང་། གཉིས་ཀ་ལ་སྐྱེ་བ་དང་། རྒྱུ་མེད་ལ་སྐྱེ་བ་དང་བྲལ་བ་དེ་དག་ནི། ཡང་དག་པར་ན། ངོ་བོ་ཉིད་མེད་པ་ཡིན་ཏེ། དཔེར་ན། ནམ་མཁའི་པདྨོ་ལ་སོགས་པ་ལྟ་བུའོ་རང་དང་གཞན་གྱིས་ཡང་དག་པར་ཡོད་པར་སྨྲས་པའི་དངོས་པོ་ཐམས་ཅད་ཀྱང་དེ་དང་འདྲ་བ་ཁོ་ན་ཡིན་ནོ་ཞེས་དང་། དེ་ལྟ་བས་ན། རང་དང་གཞན་གྱིས་སྨྲས་པའི་དངོས་པོའི་བྱེ་བྲག་མ་ལུས་པ་གཞོམ་པའི་ཕྱིར། བདག་ཉིད་ཆེན་པོ་རྣམས་ཀྱིས་རྡོ་རྗེ་གཟེགས་མ་ཐོགས་པ་མེད་པ་བཞི་པོ་འདི་དག་རབ་ཏུ་གསུངས་པའི་ཕྱིར། ལམ་འདི་ཐམས་ཅད་ཀྱིས་འགལ་བར་མི་བྱེད་པ་ཉིད་དེ་ཞེས་གཞུང་འདི་དང་སྦྱོར་རོ། །སློབ་དཔོན་ལེགས་ལྡན་བྱེད་སོགས་པ་སྐྱེ་བ་འགོག་པའི་རང་རྒྱུད་ཀྱི་དམ་བཅའ་བཞི་ལ་སྦྱར་ནས། གཏན་ཚིགས་དང་དཔེ་ཟུར་ནས་ཁ་སྐོང་བར་བྱེད་དོ། །དེ་ལྟ་མོད་ཀྱི། སློབ་དཔོན་སངས་རྒྱས་སྐྱངས་དང་། འདིར་སློབ་དཔོན་གྱི་འགྲེལ་ཆེན་གཉིས་ཀྱིས་མཐའ་བཞིའི་སྐྱེ་བ་འགོག་པའི་ཐལ་འགྱུར་གྱི་དམ་བཅའ་བཞི་ལ་སྦྱར་ནས། རིགས་པ་ཟུར་ནས་ཁ་སྐོང་བར་མཛད་པ་ཉིད་ལེགས་ཏེ། འཕགས་པའི་དགོངས་པ་རང་རྒྱུད་ཡིན་པ་མི་འཐད་པའི་ཕྱིར་རོ། །དེ་ལྟར་དམ་བཅའ་བཞི་པོ་རྗེས་སུ་བརྗོད་ནས། དེ་རིགས་པས་སྒྲུབ་པའི་ཕྱིར་བཤད་པ། བདག་ལས་སྐྱེ་བ་མིན་ཏེ། ཞེས་པའི་དོན་ནི། དེ་ཉིད་དེ་ལས་འབྱུང་མིན་ཞེས་དང་། གཞན་ལས་མིན་ཞེས་པའི་དོན་ནི། གཞན་དག་ལས་ལྟ་ག་ལ་ཞིག་ཞེས་དང་གཉིས་ལས་མ་ཡིན་ཞེས་པའི་དོན་ནི། གཉིས་ཀ་ལས་ཀྱང་མ་ཡིན། ཞེས་དང་། རྒྱུ་མེད་མིན་ཞེས་པའི་དོན་ནི་རྒྱུ་མེད་པར་ནི་ག་ལ་ཡོད་ཅེས་པའོ། །ཅི་དམ་བཅའ་བཞི་པོ་འདི་སློབ་དཔོན་གྱིས་སྔར་བསྒྲུབས་ཟིན་པ་མ་ཡིན་ནམ། ཡང་འདི་བསྒྲུབ་པའི་ཕྱིར་ཉེ་བར་.བཀོད་པ་ལ་དགོས་པ་ཅི་ཡོད་ཅེ་ན། སློབ་དཔོན་གྱིས་ནི། དངོས་པོ་རྣམས་ཀྱི་རང་བཞིན་ནི། །རྐྱེན་ལ་སོགས་ལ་ཡོད་མ་ཡིན་ཞེས་སོགས་གཙོ་བོར་གཞན་སྐྱེ་འགོག་པའི་རིགས་པ་ཙམ་ཞིག་སྐབས་འདིར་བསྟན་གྱི་གཞན་གསུམ་རྒྱས་པར་མ་བསྟན་ལ། འདིར་ནི། གཞན་གསུམ་བསྟན་པ་དང་། གཞན་སྐྱེ་འགོག་པ་ལའང་རིགས་པའི་རྣམ་པ་གཞན་བསྟན་པའི་ཕྱིར་བཀོད་པ་ཡིན་ནོ། །ཅིའི་ཕྱིར་སློབ་དཔོན་གྱིས་བདག་ལས་སྐྱེ་བ་སོགས་འགོག་པའི་རིགས་པ་སྐབས་འདིར་སྟོན་པར་མི་མཛད་ཅེ་ན། བདག་ལས་སྐྱེ་བ་སོགས་ནི་ཕྱི་རོལ་པ་རྣམས་ཀྱི་འདོད་པ་ཡིན་ལ། དེ་དག་ཀྱང་རང་གི་སྡེ་པ་དག་གིས་སྔར་བཀག་ཟིན་པའི་ཕྱིར་ཏེ། རིགས་པ་དྲུག་ཅུ་པ་ལས། རེ་ཞིག་ཉེས་ཀུན་འབྱུང་བའི་གནས། །མེད་ཉིད་རྣམ་པར་བཟློག་ཟིན་གྱི། །རིགས་པ་གང་གིས་ཡོད་ཉིད་དང་། །བཟློག་པར་འགྱུར་བ་མཉན་པར་གྱིས། །ཞེས་པ་ལྟར་རོ། །སློབ་དཔོན་ཉིད་ཀྱིས་ཀྱང་བདག་གིས་བྱས་པ་དང་། གཞན་གྱིས་བྱས་པ་བརྟག་པ་སོགས་སུ་གསུང་བར་འགྱུར་བས་མ་བཀོད་པ་ཡིན་ནོ། །དེ་ལྟ་ན། འདིར་ཡང་བཀོད་པས་ཅི་བྱ་ཞེ་ན། གྲོལ་བ་དོན་དུ་གཉེར་བའི་གང་ཟག་དེ་བཞིན་གཤེགས་པའི་གསུང་རབ་དང་། དབུ་མའི་བསྟན་བཅོས་ལ་འཇུག་པ་རྣམས་ལ་ཕན་གདགས་པར་བྱ་བའི་ཕྱིར་དང་། རིགས་པའི་རྣམ་པ་ལྷག་པོ་གཞན་བསྟན་པའི་ཕྱིར་རོ། །འོ་ན་སྐྱེ་བ་ཐ་སྙད་དུ་ཡང་ཡོད་པ་མ་ཡིན་པར་འགྱུར་ཏེ། མཐའ་བཞི་ལས་མི་སྐྱེ་བའི་ཕྱིར་རོ་སྙམ་ན། དཔེར་ན་རབ་རིབ་ཅན་ལ་སྣང་བའི་སྐྲ་ཤད་ལ་སོགས་པ་དེ་དག་རབ་རིབ་མེད་པའི་མིག་དག་པ་ལ་ཐ་སྙད་དུའང་ཡོད་པ་མ་ཡིན་པ་བཞིན་དུ། འདིར་ཡང་ཐ་སྙད་པའི་སྐྱེ་བ་ཞེས་བྱ་བ་དེ་བཞིན་གཤེགས་པས་མ་གཟིགས་ཤིང་། འཕགས་པ་འོག་མ་རྣམས་ཀྱི་མཉམ་བཞག་གི་གཟིགས་ངོ་ན་ཡང་ཐ་སྙད་དུ་ཡང་ཡོད་པ་མ་ཡིན་ལ། རིགས་པས་དཔྱད་ན་ཡང་ཐ་སྙད་དུ་ཡོད་པ་མ་ཡིན་ཞིང་མེད་པའང་མ་ཡིན་མོད་ཀྱི། དེ་ལྟ་ན་ཡང་འཇིག་རྟེན་གཞུག་པའི་དགོས་པའི་དབང་དང་། ལས་འབྲས་ཀྱི་འབྲེལ་པ་མི་ཉམས་པར་བྱ་བའི་ཕྱིར། གཞན་ངོར་ཐ་སྙད་པའི་སྐྱེ་བ་རྣམ་པར་གཞག་པའི་ཚེ་ན། རྨི་ལམ་དང་། སྒྱུ་མ་དང་། གཟུགས་བརྙན་ལ་སོགས་པའི་སྐྱེ་བ་བཞིན་དུ་མཐའ་བཞི་དང་བྲལ་བའི་རྟེན་ཅིང་འབྲེལ་པར་འབྱུང་བ་ཙམ་ཞིག་གཞན་ངོར་ཁས་ལེན་པར་བྱེད་ཀྱང་། དེ་ཐ་སྙད་དུ་ཡང་སྐྱེ་བ་མ་ཡིན་པར་ཐལ་བས་མི་གནོད་དེ། དེ་ཁས་ལེན་པའི་ཚེ་ནི་རིགས་པས་དཔྱད་པ་མི་བྱེད་ལ། རིགས་པས་དཔྱད་པ་བྱེད་པའི་ཚེ་ན། ཁས་མི་ལེན་པའི་ཕྱིར་རོ། །དེས་ན་མཐའ་བཞི་དང་བྲལ་བའི་རྟེན་ཅིང་འབྲེལ་པར་འབྱུང་བ་ཙམ་དེ་ཉིད་སྟོང་པ་ཉིད་དང་། དབུ་མའི་ལམ་དང་། ལྟ་བ་ཐམས་ཅད་ཀྱི་གཉེན་པོ་ཡིན་པས། དེ་གཞན་ངོར་སྙད་ཙམ་དུ་ཁས་ལེན་པ་དང་། ཐ་སྙད་དུ་ཡང་སྐྱེ་བ་ཡོད་པ་མ་ཡིན་པ་སོགས་སྨྲ་བ་ལ་ནི་འགལ་བ་མེད་དེ། རྟེན་ཅིང་འབྲེལ་པར་འབྱུང་བ་ནི་དཔྱད་ན་མཐའ་བཞི་དང་། བརྒྱད་ལ་སོགས་པ་ལྟ་བ་ངན་པའི་དྲ་བ་ཐམས་ཅད་དང་བྲལ་བ་ཡིན་པའི་ཕྱིར་རོ། །དེའི་ཕྱིར་མཐའ་བཞི་གང་རུང་ལ་སྐྱེ་བར་སྨྲ་བ་ནི་རྟེན་འབྲེལ་སྨྲ་བ་མ་ཡིན་ཏེ། བཅོམ་ལྡན་འདས་ཀྱིས། ས་ལུ་ལྗང་བའི་མདོ་ལ་སོགས་པ་གསུང་རབ་དུ་མར་མཐའ་བཞིའི་སྐྱེ་བ་བཀག་ནས། རྟེན་ཅིང་འབྲེལ་པར་འབྱུང་བ་ཉིད་གསུངས་པའི་ཕྱིར་རོ། །སློབ་དཔོན་གྱིས་ཀྱང་། སྡུག་བསྔལ་རང་གིས་བྱས་པ་དང་། །གཞན་གྱིས་བྱས་དང་གཉིས་ཀས་བྱས། །རྒྱུ་མེད་རྟོག་གེ་པ་ཡི་བཏགས། ། ཁྱོད་ཀྱིས་རྟེན་ནས་འབྱུང་བར་གསུངས། །ཞེས་བསྟོད་པའི་ཕྱིར་རོ། །དེས་ན།གང་རྟེན་འབྲེལ་སྨྲ་བ་དེ་ནི། ཕྱོགས་འཛིན་ཐམས་ཅད་དང་བྲལ་ཞིང་མཐར་འཛིན་གྱི་ལྟ་བ་ཐམས་ཅད་ཀྱི་གཉེན་པོ་དབུ་མའི་ལམ་སྨྲ་བ་ཡིན་པས། རང་གཞན་གྱི་སྡེ་པ་མཐའ་བཞི་གང་རུང་གི་སྐྱེ་བ་ཁས་ལེན་པ་དང་། མཐའ་བརྒྱད་གང་རུང་གི་ལྟ་བ་ཁས་ལེན་པ་དེ་དག་ནི་རྟེན་འབྲེལ་སྨྲ་བ་ཡང་མ་ཡིན་ལ། སྟོང་པ་ཉིད་སྨྲ་བ་དང་། དབུ་མའི་ལམ་སྨྲ་བ་མ་ཡིན་ནོ། །དེང་སང་ནི། ལྟ་བའི་སྙིགས་མར་གྱུར་པས། དབུ་མ་པར་ཁས་འཆེ་བཞིན་དུ། རྒྱུ་འབྲས་ངོ་བོ་གཅིག་ཏུ་འདོད་པ་དང་། ངོ་བོ་ཐ་དད་དུ་འདོད་པ་དང་། དེ་གཉིས་ཀ་ཡོད་པར་འདོད་པ་དང་། རྒྱུ་འབྲས་རྟག་པ་འདོད་པ་སོགས་མཚར་ཆེ་བ་མང་པོ་སྣང་ཞིང་། རྟེན་འབྲེལ་མཐའ་བརྒྱད་བཅས་པར་སྨྲ་བ་ངེས་དོན་དང་། མཐའ་བརྒྱད་དང་བྲལ་བར་སྨྲ་བ་དྲང་དོན་དུ་འདོད་པའི་རིགས་མང་དུ་སྣང་ངོ་། །འདིར་སྨྲས་པ། ལྟ་ངན་ཐམས་ཅད་སྤང་བའི་ཕྱིར། རྒྱལ་བས་རྟེན་ཅིང་འབྲེལ་འབྱུང་གསུངས། ། གང་དག་རྟེན་ཅིང་འབྲེལ་འབྱུང་གིས། །མཐར་འཛིན་ཐམས་ཅད་སྤེལ་བའང་མཚར། །དེ་ལྟ་ན། རྟེན་ཅིང་འབྲེལ་འབྱུང་དུ་སྨྲ་བ་དེ་ནི་བདེན་པ་གཉིས་ཀ་རུའང་མཐའ་བཞི་དང་། མཐའ་བརྒྱད་སོགས་གང་དུའང་མ་ལྷུང་བས་གང་ལ་ཡང་མངོན་པར་ཞེན་པ་མེད་པའི་ཕྱིར། དོན་དམ་པའི་བདེན་པ་ལས་མ་ཉམས་པ་ཡིན་ལ། འཇིག་རྟེན་དང་འཇིག་རྟེན་ལས་འདས་པའི་ཐ་སྙད་ཐམས་ཅད་འདི་ལ་མི་འཐད་པ་མེད་པའི་ཕྱིར། ཀུན་རྫོབ་ཀྱི་བདེན་པ་ལས་ཀྱང་མ་ཉམས་པ་ཡིན་ནོ། ། དེའི་ཕྱིར། སློབ་དཔོན་གྱིས། གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བ་ཡིན། །གང་ལ་སྟོང་ཉིད་མི་རུང་བ། །དེ་ལ་ཐམས་ཅད་རུང་མ་ཡིན།། ཞེས་གསུངས་སོ། །དེ་ལྟར་ན་རྟེན་འབྲེལ་སྨྲ་བའི་དབུ་མ་པ་ལ་ནི། ཕྱོགས་གང་;  ཡང་མེད་པའི་ཕྱིར། གཞན་གྱིས་ཅི་ཡང་བརྒལ་དུ་མེད་པ་ཡིན་ནོ། །རྩོད་བཟློག་ལས། གལ་ཏེ་ངས་དམ་བཅས་འགའ་ཡོད། །དེས་ན་ང་ལ་སྐྱོན་དེ་ཡོད། །ང་ལ་དམ་བཅའ་མེད་པས་ན། །ང་ནི་སྐྱོན་མེད་ཁོ་ན་ཡིན། །ཞེས་སོ། །ཁ་ཅིག་དབུ་མ་པ་ལ། དམ་བཅའ་ཡོད་ཟེར་བ་ནི་མི་འཐད་དེ། དམ་བཅའ་དང་། ། ཁས་ལེན་དང་། འདོད་པ་རྣམས་ནི་ཕྱོགས་གང་ཡང་རུང་བ་མངོན་པར་ཞེན་པ་དང་། དངོས་པོ་ལ་རྣམ་པར་རྟོག་པ་ལས་བྱུང་བ་ཡིན་ན། བདེན་པ་གཉིས་ཀ་རུའང་རིགས་པས་དཔྱད་ན་རྙེད་པ་རྡུལ་ཕྲ་རབ་ཀྱི་ཆ་ཤས་བརྒྱ་སྟོང་དུ་བསྒོས་པ་ཙམ་ཡང་མ་རྙེད་ཅིང་། འཕགས་པའི་མཉམ་བཞག་ལ་རྣམ་པར་རྟོག་པ་གང་ཡང་མི་མངའ་བས། དབུ་མ་པས་ཕྱོགས་གང་ཡང་ཁས་བླངས་པ་མེད་པའི་ཕྱིར་རོ། ། གང་རུང་གཅིག་ཁས་བླངས་ཤིང་མངོན་ཞེན་ཡོད་ན་ནི། དབུ་མ་པར་མི་འགྱུར་གྱི། ཕྱོགས་སུ་ལྷུང་བ་དང་། མཐར་ལྷུང་བ་ཉིད་དུ་འགྱུར་རོ། །འོན་ཏེ། དོན་དམ་པར་དམ་བཅའ་མེད་ཀྱང་། ཐ་སྙད་ཙམ་དུ་ཡོད་དོ་ཞེ་ན། འདི་ལ་ནི་གོང་ཉིད་དུ་ཐ་སྙད་པའི་སྐྱེ་བ་དཔྱོད་པའི་སྐབས་སུ་བསྟན་ཟིན་ཅིང་། དབུ་མ་པས་ནི་ཐ་སྙད་དུ་ཡང་ཆོས་ཐམས་ཅད་རྟེན་འབྲེལ་ཙམ་དང་སྟོང་ཉིད་དུ་སྨྲ་བ་ཡིན་ལ། རྟེན་འབྲེལ་དང་སྟོང་ཉིད་ནི་ཐ་སྙད་དུ་ཡང་སྤྲོས་པ་དང་། ཕྱོགས་སུ་འཛིན་པ་ཐམས་ཅད་དང་བྲལ་བར་བྱེད་པ་ཡིན་གྱི། ཕྱོགས་འཛིན་འགའ་ཞིག་འཕེལ་བར་བྱེད་པ་ནི་མ་ཡིན་ཏེ། ཕྱོགས་འཛིན་འགའ་ཞིག་དང་མ་བྲལ་ཞིང་འཕེལ་བར་བྱེད་ན། དབུ་མའི་ལམ་དུ་མི་རུང་ལ། དབུ་མའི་ལམ་མ་ཡིན་ན། སྤྲོས་པ་ཐམས་ཅད་ཞི་བར་བྱེད་པར་མི་འཐད་པའི་ཕྱིར་རོ། །འོན་ཏེ། ཆོས་ཐམས་ཅད་རྟེན་འབྲེལ་དང་། སྟོང་ཉིད་དུ་སྨྲས་པ་དེ་ཉིད་ཐ་སྙད་དུ་དམ་བཅའ་མ་ཡིན་ནམ། །གཞན་ཡང་། གཞུང་ནས་མཐའ་བཞི་འགོག་པའི་དམ་བཅའ་སོགས་མང་དུ་བྱུང་བ་རྣམས་དབུ་མ་པའི་དམ་བཅའ་ཡིན་ནམ་ཞེ་ན་མ་ཡིན་ཏེ། འདི་དག་ནི་མཐའ་བཞི་ལས་སྐྱེ་བར་སྨྲ་བ་སོགས་དངོས་པོ་ལ་མངོན་པར་ཞེན་པ་རྣམས་ཀྱི་ལོག་རྟོགས་བཟློག་པའི་ཕྱིར། དེ་དག་གི་འཁྲུལ་ངོར་བྲག་ཆ་བཞིན་དུ་སྒྲ་ཙམ་ཞིག་རྗེས་སུ་བཟླས་པར་ཟད་ཀྱི། རང་ལ་མངོན་པར་ཞེན་པ་གང་ཡང་མེད་པའི་ཕྱིར་རོ། ། གཞན་ངོར་སྨྲས་པ་ཙམ་གྱིས་དེ་བཞིན་གཤེགས་པ་དང་། དབུ་མ་པ་ལ་དམ་བཅའ་ཡོད་པར་འགྱུར་ན། དེ་དག་གི་དམ་བཅའ་ཐམས་ཅད་ནང་འགལ་བ་དང་རིགས་པས་གནོད་པ་འབབ་པར་འགྱུར་ཏེ། གདུལ་བྱ་མཐའ་ཡས་པའི་མངོན་ཞེན་བཟློག་པའི་ཕྱིར། ཡོད་པ་དང་། མེད་པ་དང་གཉིས་ཀ་དང་གཉིས་ཀ་མ་ཡིན་པ་སོགས་ཆོས་མཐའ་ཡས་པ་གསུངས་ཤིང་། རིགས་པ་མཐའ་ཡས་པ་བཀོད་པའི་ཕྱིར་རོ། །དེ་ལྟ་ན། དེ་བཞིན་གཤེགས་པ་དང་། དབུ་མ་པས་གཞན་འཁྲུལ་ངོར་དགག་པར་མི་ནུས་ཏེ། །རང་གི་དམ་བཅའ་ལ་ནང་འགལ་དང་། རིགས་པས་གནོད་པ་མཐའ་ཡས་པ་ཡོད་པའི་ཕྱིར་རོ། །ཁ་ཅིག་གི་དེ་བཞིན་གཤེགས་པ་ལ་མི་འཇིགས་པ་བཞིའི་དམ་བཅའ་ཡོད་ཟེར་བ་ནི་རྣམ་པར་འཁྱམས་ཏེ། དེ་ལྟ་ན། དེ་བཞིན་གཤེགས་པ་ལ་ངར་འཛིན་དང་། དམ་བཅའ་གཉིས་ཀ་ཡོད་པར་ཐལ་བའི་ཕྱིར་རོ། །གང་ངར་འཛིན་དང་། དམ་བཅའ་ལ་ནང་འགལ་དང་། རིགས་པས་གནོད་པ་ཡོད་པ་དེ་ནི། ཐམས་ཅད་མཁྱེན་པར་མི་འཐད་དེ། སེར་སྐྱ་དང་། གཟེགས་ཟན་ལ་སོགས་པ་བཞིན་ནོ། །དེས་ན་དབུ་མ་པ་ལ་དམ་བཅའ་མེད་ཀྱང་། གཞན་ངོར་ཡོད་པ་དང་། མེད་པ་དང་གཉིས་ཀ་དང་། ། གཉིས་ཀ་མ་ཡིན་པ་སོགས་དང་། རྟེན་འབྲེལ་དང་སྟོང་པ་ཉིད་ལ་སོགས་པ་མིང་ཙམ་བརྡ་ཙམ་ཐ་སྙད་དུ་སྨྲས་པ་ལ་འགལ་བ་མེད་དེ། སྨྲས་པ། དེ་ཉིད་ཕྱོགས་འཛིན་དང་དམ་བཅའ་གང་ཡང་མེད་པའི་དོན་ཟབ་མོ་དེ་གཞན་གྱིས་ཁོང་དུ་ཆུད་པའི་ཐབས་ཡིན་པའི་ཕྱིར་རོ། །སློབ་དཔོན་གྱིས། སྟོང་ངོ་ཞེས་ཀྱང་མི་བརྗོད་དེ།། མི་སྟོང་ཞེས་ཀྱང་བརྗོད་མི་བྱ། །གཉིས་དང་གཉིས་མིན་མི་བྱ་སྟེ། །གདགས་པའི་དོན་དུ་རྗོད་པར་བྱ། །ཞེས་གསུངས་པ་ལྟར་རོ། །དཔེར་ན། རབ་རིབ་ཅན་ལ་སྐྲ་ཤད་སོགས་སྣ་ཚོགས་སུ་སྣང་ཞིང་ཞེན་པ་ལ། དེའི་བདེན་ཞེན་བཟློག་པའི་ཕྱིར། རབ་རིབ་མེད་པར་སྐྲ་ཤད་སོགས་སྣ་ཚོགས་སུ་སྣང་མོད་ཀྱི། སྣང་བ་ལྟར་ཡོད་པ་མ་ཡིན་ནོ་ཞེས་སྨྲས་པ་ན། རབ་རིབ་མེད་པ་ལ་ཐ་སྙད་དུ་སྐྲ་ཤད་ལ་སོགས་པ་སྣང་དགོས་པ་མ་ཡིན་པ་བཞིན་ནོ། །ཅི་སྟེ་མཐའ་བཞིའི་སྐྱེ་བ་འགོག་པ་ལ་སོགས་པའི་རིགས་པ་འདི་དག་རང་གིའམ། གཞན་གྱི་རིགས་པ་ཡིན། དང་པོ་ལྟར་ན། དེས་གྲུབ་པའི་སྐྱེ་མེད་སོགས་རང་གི་ཕྱོགས་སུ་ཇི་ལྟར་མི་འགྱུར། ། གཉིས་པ་ལྟར་ན། གཞན་གྱི་རིགས་པས་གཞན་ཇི་ལྟར་འགོག་ཅེ་ན། རང་གི་མ་ཡིན་ཏེ། སྒྲུབ་པར་བྱ་བའི་ཕྱོགས་ཅུང་ཟད་ཀྱང་ཁས་མི་ལེན་ན། སྒྲུབ་བྱེད་ཀྱི་རིགས་པ་མི་དགོས་ལ། དགག་བྱ་གཞན་གྱི་ཕྱོགས་ཅུང་ཟད་ཀྱང་ཡོད་པ་མ་ཡིན་ན། འགོག་བྱེད་ཀྱི་རིགས་པ་མི་དགོས་པའི་ཕྱིར་རོ། །རྩོད་བཟློག་ལས། གལ་ཏེ་མངོན་སུམ་ལ་སོགས་པའི། །དོན་གྱིས་འགའ་ཞིག་དམིགས་ན་ནི། །སྒྲུབ་པའམ་བཟློག་པར་བྱ་ན་དེ། །མེད་ཕྱིར་ང་ལ་ཀླན་ཀ་མེད། །ཅེས་དང་། དགག་བྱ་ཅི་ཡང་མེད་པས་ན། །ང་ནི་ཅི་ཡང་མི་འགོག་གོ། །དེ་ཕྱིར་འགོག་པར་བྱེད་དོ་ཞེས། །སྐུར་པ་དེ་ནི་ཁྱོད་ཀྱིས་བཏབ། །ཅེས་པ་ལྟར་རོ། །དེས་ན་གཞན་གྱིས་ཁས་བླངས་པའི་རིགས་པས་འགོག་པ་ཡིན་ཏེ། རིགས་པ་ཞེས་བྱ་བ་ནི་འཇིག་རྟེན་ལ་གྲགས་པའི་ཐ་སྙད་པ་འགའ་ཞིག་གྲུབ་མཐའ་སྨྲ་བ་རྣམས་ཀྱིས་བསྟན་བཅོས་སུ་བཀོད་དེ། དེས་ཐུན་མོང་དུ་དགག་སྒྲུབ་དང་བླང་དོར་བྱེད་པ་ཡིན་ལ། དེ་ཁས་བླངས་ན། ཕྱི་ནང་གི་རྟོག་གེ་པ་རྣམས་ཀྱི་གྲུབ་མཐའ་ལ། རང་གི་ཁས་བླངས་འགལ་བ་དང་། གཞན་གྱི་རིགས་པས་གནོད་པ་མི་འབྱུང་མི་སྲིད་དེ་ཕྱི་ནང་གི་གྲུབ་མཐའ་སྨྲ་བ་རྣམས་ཀྱི་འདོད་པ་ནི་རྨི་ལམ་དང་། སྒྱུ་མ་དང་། དྲི་ཟའི་གྲོང་ཁྱེར་དང་། གཟུགས་བརྙན་དང་། རབ་རིབ་ཅན་ལ་སྐྲ་ཤད་སྣང་བ་ལ་སོགས་པ་དང་། རི་བོང་གི་རྭ་ལ་སོགས་པ་བདེན་པར་བསྒྲུབས་ནས། རྟག་པ་དང་། མི་རྟག་པ་དང་། བེམས་པོ་དང་། ཤེས་པ་དང་། གཅིག་དང་ཐ་དད་དང་། རང་དང་། གཞན་དང་གཉིས་ཀ་དང་། རྒྱུ་མེད་ལ་སྐྱེ་བ་སོགས་དང་། སྐྱེ་འཇིག་དང་འགྲོ་འོང་ལ་སོགས་པའི་བྱ་བ་དང་ལྡན་པར་ཁས་ལེན་པ་ལྟ་བུ་ཡིན་ལ། དེ་ཡང་རང་གི་ཕྱོགས་ཡོན་ཏན་དང་ལྡན་པར་མཐོང་ནས་སྒྲུབ་པར་འདོད་ཅིང་། གཞན་གྱི་ཕྱོགས་སྐྱོན་དང་ལྡན་པར་མཐོང་ནས་འགོག་པར་འདོད་པས་ཀུན་ནས་བསླང་བས། དགག་སྒྲུབ་བྱེད་པ་ན་རང་གི་ཕྱོགས་ལ་ནང་འགལ་དང་། རིགས་པས་གནོད་པ་མཐའ་ཡས་པ་ཡོད་ཀྱང་མི་མཐོང་ཞིང་། གཞན་གྱི་ཕྱོགས་ལ་ནང་འགལ་དང་། ཐུན་མོང་དུ་རིགས་པས་གནོད་པ་དང་། འཇིག་རྟེན་གྱི་གྲགས་པ་དང་འགལ་བ་གང་ཡོད་པ་ཐམས་ཅད་མཐོང་བར་འགྱུར་བ་ནི། ཕྱོགས་འཛིན་ཅན་གྱི་གྲུབ་མཐའ་སྨྲ་བ་ཐམས་ཅད་ཀྱི་གནས་ལུགས་ཡིན་པས་ཕན་ཚུན་དགག་སྒྲུབ་བྱེད་ཅིང་། རྒྱལ་ཕམ་དུ་མ་འབྱུང་བ་ཡིན་ནོ། །སྒྱུ་མ་ལ་སོགས་པ་དེའི་རང་བཞིན་ཤེས་པའི་ཤེས་རབ་ཅན་གྱིས་སྒྱུ་མ་ལ་སོགས་པའི་ཁྱད་གཞི་གང་ཡང་མ་མཐོང་བས། དེའི་ཁྱད་ཆོས་ལ་སྤྱོད་པར་མི་རིགས་པ་བཞིན་དུ། དབུ་མ་པས་ནི། ཁྱད་གཞི་མེད་པའི་ཁྱད་ཆོས་ལ་སྤྱོད་པའི་རྟོག་གེ་པ་ཐམས་ཅད་ཀྱི་འཁྲུལ་པའི་ནང་མཚང་ཐམས་ཅད་རིག་སྟེ། རང་རང་གི་ནང་འགལ་དང་། ཐུན་མོང་དུ་རིགས་པ་དང་། གྲགས་པས་གནོད་པ་ཇི་སྙེད་ཡོད་པ་ཐམས་ཅད་བརྗོད་པ་ན། དེ་དག་གི་རང་གི་རྣམ་བཞག་ཐམས་ཅད་ནང་འགལ་ཞིང་། རིགས་པ་དང་གྲགས་པས་གནོད་པར་མཐོང་བ་ན། རང་གི་ཕྱོགས་ལ་མངོན་པར་ཞེན་པ་བཟློག་པའི་ཕྱིར་རོ། །དེ་ལྟ་ན་ཡང་། དབུ་མ་པ་ལ་གུས་པར་མི་འགྱུར་ཏེ། སྒྲུབ་བྱེད་མ་མཐོང་བའི་ཕྱིར་རོ་སྙམ་ན། ཕྱོགས་འཛིན་ཅན་གྱི་རྣམ་བཞག་ཐམས་ཅད་ནང་འགལ་བ་མཐོང་སྟེ། དེ་དག་ལ་མངོན་ཞེན་ལོག་པ་ན། ཕྱོགས་ཐམས་ཅད་དང་བྲལ་བ་དབུ་མ་པ་ལ་གུས་པར་འགྱུར་བའི་ཕྱིར་རོ། ། 
 
 [གཉིས་པ་ལ། རང་དང་གཞན་དང་གཉིས་ཀ་དང་། རྒྱུ་མེད་ལས་སྐྱེ་བ་དགག་པ་རྒྱས་པར་བཤད་པ་བཞིའི་དང་པོ་ལ། བདེན་པ་གཉིས་ཅར་དུ་དགག་པ་དང་། སུན་འབྱིན་གྱི་ལམ་གཞན་བསྟན་པ་གཉིས་ཀྱི། དང་པོ་ལ། དོན་དམ་པར་རང་ལས་སྐྱེ་བ་དགག་པ་དང་། ཐ་སྙད་དུ་རང་ལས་སྐྱེ་བ་དགག་པ་དང་། བཀག་པའི་མཇུག་བསྡུ་བའོ། ། དང་པོ་ལ། རང་ལས་སྐྱེ་བ་དོན་མེད་པ་དང་། རིགས་པ་དང་འགལ་བ་གཉིས་ཀྱི། དང་པོ་ནི། 
 
 གྲངས་ཅན་པ་དག་རྒྱུ་འབྲས་ངོ་བོ་གཅིག་ཏུ་ཡོད་དེ། རྒྱུ་དུས་ན་འབྲས་བུ་མངོན་པར་མི་གསལ་བའི་བདག་ཉིད་དུ་ཡོད་ལ། འབྲས་བུའི་དུས་ན་མངོན་པར་གསལ་བའོ་ཞེས་ཟེར་རོ། །འདི་ཡང་མི་འཐད་དེ། གང་ལས་ངེས་ཤེ་ན། སྐྱེ་བཞིན་པ་སྐྱེ་བའི་བྱ་བའི་བྱེད་པ་པོ་མྱུ་གུ་དེ་ནི་སྐྱེ་བཞིན་པ་དེ་ཉིད་ཀྱི་རང་གི་བདག་ཉིད་དེ་ལས་འབྱུང་བ་མ་ཡིན་ཏེ། འབྱུང་ན་འབྲས་བུའི་ཡོན་ཏན་ལྷག་པ་འགའ་ཡང་ཡོད་པ་མ་ཡིན་ཏེ། ཡོད་པ་ནི་སྔར་ཐོབ་ཟིན་པའི་ཕྱིར། དཔེར་ན་མངོན་པར་གསལ་བའི་བུམ་པ་ལ་སོགས་པ་བཞིན་ནོ། ། གཉིས་པ་ལ། དམ་བཅའ་དང་འཐད་པ་གཉིས་ཀྱི་དང་པོ་ནི། 
 
 བདག་ལས་སྐྱེ་བའི་ཕྱོགས་འདི་ནི། །རིགས་པ་དང་འགལ་བ་ཡང་ཡིན་ནོ། །ཞེས་འཆད་པ་ནི། སྐྱེས་པར་གྱུར་པ་སླར་ཡང་སྐྱེ་བ་རིགས་པ་མ་ཡིན་ཉིད་ཅེས་སོ། ། འདི་ནི་དམ་བཅའ་བ་ཙམ་ཞིག་ཏུ་ཟད་པས། རིགས་པའི་དབང་དུ་བྱས་པས། གཉིས་པ་ལ། གྲགས་པ་དང་འགལ་ཞིང་ཐུག་མེད་དུ་འགྱུར་བ་དང་། མཚན་ཉིད་ཐ་དད་མི་དད་བརྟགས་ན་མི་འཐད་པ་དང་། བློ་ལ་སྣང་མི་སྣང་མཚུངས་པར་འགྱུར་བ་གསུམ་གྱི། དང་པོ་ནི། 
 
 སྐྱེས་ཟིན་པའི་ས་བོན་དེ་ཉིད་སླར་ཡང་སྐྱེ་བར་ཡོངས་སུ་རྟོག་པར་འགྱུར་ན་ནི། དེའི་ཕྱིར་མྱུ་གུ་དང་། སྡོང་བུ་དང་། སྦུབས་འཆའ་པ་ལ་སོགས་པ་འབྲས་བུ་ཕྱི་མ་ཕྱི་མ་རྣམས་ཀྱི་སྐྱེ་བའི་གོ་སྐབས་འདིར་གཏན་རྙེད་པར་མི་འགྱུར་ཏེ། གང་གི་ཕྱིར་ས་བོན་ལ་སོགས་གནས་སྐབས་སྔ་མ་མ་འགགས་པར་ཕྱི་མ་སྐྱེ་བ་མ་མཐོང་ལ། རང་ལས་སྐྱེ་ན། ས་བོན་དེ་རང་སྐྱེ་བ་བཀག་ནས། མྱུ་གུ་སྐྱེ་བར་རྟོག་པར་འགྱུར་བའི་ས་བོན་དེ་སླར་ཡང་སྐྱེ་བ་ལ། གེགས་མེད་པས་ནམ་ཡང་མི་སྐྱེ་བར་མི་འགྱུར་བའི་ཕྱིར་རོ། །སྐྱོན་གཞན་ཡང་ས་བོན་སྲིད་པའི་མཐར་ཐུག་པ་འཁོར་བ་ཇི་སྲིད་མ་སྟོང་གི་བར་དུ་རབ་ཏུ་སྐྱེ་བ་ཉིད་དུ་འགྱུར་ཏེ། རང་ལས་སྐྱེ་ན། རང་སྐྱེ་བའི་རྐྱེན་ཡང་མ་ཚང་བ་མེད་ཅིང་། གེགས་མེད་པས་ས་བོན་འགག་པ་མི་སྲིད་པའི་ཕྱིར་རོ། །ཅི་སྟེ་མྱུ་གུའི་ལྷན་ཅིག་བྱེད་རྐྱེན་ཆུ་དང་དུས་ལ་སོགས་པས་ས་བོན་རྣམ་པར་འགྱུར་བར་བྱེད་ཅིང་། མྱུ་གུ་སྐྱེད་པར་བྱེད་ལ། མྱུ་གུ་ཡང་རང་གི་བྱེད་པ་པོ་དང་ལྷན་ཅིག་གནས་པར་འགལ་བའི་ཕྱིར། ས་བོན་འཇིག་པར་བྱེད་ཅིང་འབྱུང་བ་ཡིན་ཏེ། དེའི་ཕྱིར་ཇི་སྐད་སྨྲས་པའི་ཉེས་པ་མེད་ལ། ས་བོན་དང་མྱུ་གུ་དག་གཞན་མ་ཡིན་པའི་ཕྱིར། བདག་ལས་མི་སྐྱེ་བ་ཡང་མ་ཡིན་ནོ་སྙམ་ན། འདི་ཡང་མི་རུང་སྟེ། ། ཇི་ལྟར་ས་བོན་གྱི་བདག་ཉིད་དུ་གྱུར་པའི་མྱུ་གུ་དེ་ཉིད་ཀྱིས་རང་གི་བདག་ཉིད་ཀྱི་ས་བོན་དེ་རྣམ་པར་འཇིག་པར་བྱེད་པར་འགྱུར་ཏེ། ས་བོན་དང་མྱུ་གུ་དག་གཞན་མ་ཡིན་པ་ཉིད་ཀྱི་ཕྱིར་ས་བོན་རང་གི་བདག་ཉིད་བཞིན་ནོ། །རང་གིས་རང་འཇིག་པར་བྱེད་ན་ནམ་ཡང་མི་འཇིག་པར་མི་འགྱུར་རོ། །དོན་ནི། གང་ས་བོན་གྱི་བདག་ཉིད་ཡིན་པ་དེ་ས་བོན་འཇིག་བྱེད་དུ་མི་རིགས་ཏེ། ས་བོན་རང་གི་བདག་ཉིད་བཞིན་མྱུ་གུ་ཡང་ས་བོན་གྱི་བདག་ཉིད་ཡིན་ནོ་ཞེས་པའམ། གང་ས་བོན་ལས་གཞན་མ་ཡིན་པ་དེ་ནི་ས་བོན་གྱི་འཇིག་བྱེད་དུ་མི་རིགས་ཏེ། ས་བོན་རང་གི་བདག་ཉིད་བཞིན་མྱུ་གུ་ཡང་ས་བོན་ལས་གཞན་མ་ཡིན་ནོ་ཞེས་པའོ། །ཆུ་ལུད་ལ་སོགས་པའི་རྐྱེན་གྱིས་ས་བོན་འཇིག་པར་བྱེད་པའང་མ་ཡིན་ཏེ། དེ་དག་ཀྱང་ས་བོན་ལས་གཞན་མ་ཡིན་ན་འཇིག་བྱེད་དུ་མི་རུང་ལ། གཞན་ཡིན་ཐམས་ཅད་ཀྱིས་ཐམས་ཅད་འཇིག་པར་ཐལ་བའི་ཕྱིར་རོ། ། ། གཉིས་པ་ནི། 
 
 ས་བོན་དང་མྱུ་གུ་དག་བདག་ཉིད་གཅིག་ཡིན་ན་བྱེད་རྒྱུ་ས་བོན་གྱི་དབྱིབས་དང་། ཁ་དོག་དང་། རོ་དང་། ནུས་པ་དང༌། ཡོངས་སུ་སྨིན་པའི་ཁྱད་པར་རྣམས་ལས་ཐ་དད་པའི་མྱུ་གུའི་དབྱིབས་རིང་པོ་དང་ཟླུམ་པོ་ལ་སོགས་པ་དང་ནི་ཁ་དོག་སེར་པོ་ལ་སོགས་པ་དང་། རོ་མངར་བ་ལ་སོགས་པ་དང་། ནུས་པ་སྟེ་མཐུའི་ཁྱད་པར། ནུས་མཐུའི་བྱེ་བྲག །དཔེར་ན། གཞང་འབྲུམ་གྱི་སྨན་ལུས་དང་ཉེ་བ་ཙམ་གྱིས་གཞང་འབྲུམ་སེལ་བ་དང༌། རྩི་སྨན་ལ་སོགས་པ་བཅངས་པ་ཙམ་གྱིས་ནམ་མཁའ་ལ་འགྲོ་བ་ལྟ་བུའོ། །རྣམ་པར་སྨིན་པ་ནི་རྫས་ཀྱི་ཁྱད་པར་ཡོངས་སུ་འགྱུར་བས་ཐོབ་པ་སྟེ། དཔེར་ན། པི་པི་ལིང་ལ་སོགས་པ་མངར་པོ་ཉིད་དུ་འགྱུར་བ་ལྟ་བུའོ།།དེ་དག་ཐ་དད་པ་ཁྱོད་ལ་མེད་པར་འགྱུར་བ་ཞིག་ན་དེ་ལྟར་ཡང་མ་ཡིན་པའི་ཕྱིར། སྒོག་སྐྱ་ལ་སོགས་པའི་ས་བོན་ལས། ཆུ་ཤིང་ལ་སོགས་པའི་མྱུ་གུ་རྣམས་ལྟར་གཞན་མ་ཡིན་པར་མི་རིགས་སོ། ། གལ་ཏེ་ཡོངས་སུ་འགྱུར་བར་སྨྲ་བའི་གྲངས་ཅན་པ་དག་ན་རེ། ས་བོན་གྱི་གནས་སྐབས་བཏང་ནས། གནས་སྐབས་གཞན་ཐོབ་པས་ས་བོན་ཉིད་མྱུ་གུར་འགྱུར་བ་ཡིན་ནོ་ཞེ་ན། དེ་ལྟ་ན་སྔར་གྱི་ས་བོན་གྱི་གནས་སྐབས་ཀྱི་དབྱིབས་ལ་སོགས་པ་དང་ལྡན་པའི་བདག་ཉིད་དངོས་པོ་བསལ་ནས་དེ་ལས་གཞན་པའི་མྱུ་གུའི་གནས་སྐབས་ཀྱི་ངོ་བོར་གྱུར་ན། དེའི་ཚེ་དེ་དག་འདིའི་དེ་ཉིད་དེ། ཐ་མི་དད་པར་ཇི་ལྟར་འགྱུར་ཏེ། གཞན་པ་ཉིད་ཅེས་བྱ་བའི་དོན་ནོ། །ཅི་སྟེ། ས་བོན་དང་མྱུ་གུ་དག་དབྱིབས་ལ་སོགས་པ་ཐ་དད་ཀྱང་། རྫས་ཐ་མི་དད་དོ་སྙམ་དུ་བྱེ་བྲག་པ་ལ་སོགས་པ་སེམས་ན། མ་ཡིན་ཏེ། དབྱིབས་ལ་སོགས་པ་མ་བཟུང་ན་དེ་དག་གི་རྫས་འཛིན་པར་ཡང་རིགས་པ་མ་ཡིན་ཏེ། དབྱིབས་ལ་སོགས་པ་ལས་ཐ་དད་པའི་རྫས་མ་དམིགས་པའི་ཕྱིར་རོ། །གསུམ་པ་ནི་གཞན་ཡང་། 
 
 གལ་ཏེ་ཁྱོད་ཀྱི་ས་བོན་དང་། མྱུ་གུ་དག་བདག་སྐྱེ་འདོད་པའི་སྐབས་འདིར་གཞན་མ་ཡིན་ན་ཇི་ལྟར་མྱུ་གུའི་གནས་སྐབས་ན་ས་བོན་གྱི་རང་གི་ངོ་བོ་གཟུང་དུ་མེད་པ་དེ་བཞིན་དུ་མྱུ་གུ་ཞེས་བྱ་བ་དེའི་ཡང་རང་གི་ངོ་བོ་གཟུང་དུ་མེད་པའམ། ཡང་ན་དེ་དག་གཅིག་པས་ཇི་ལྟར་མྱུ་གུ་གཟུང་དུ་ཡོད་པ་འདི་བཞིན་དུ་ས་བོན་གྱི་རང་གི་ངོ་བོ་དེ་ཡང་གཟུང་དུ་ཡོད་པར་འགྱུར་ཏེ། གཅིག་ལ་བཟུང་མ་བཟུང་ཆ་གཉིས་འགལ་བའི་ཕྱིར་རོ། །དེའི་ཕྱི་ཇི་སྐད་བཤད་པའི་ཐལ་བའི་ཉེས་པ་ཡོངས་སུ་སྤང་བར་འདོད་པས་ནི། ས་བོན་དང་མྱུ་གུ་གཞན་མ་ཡིན་པ་ཉིད་འདི་ནི་ཁས་མི་བླང་ངོ་རྒྱུ་འབྲས་གཞན་མ་ཡིན་པ་ཉིད་དུ་སྨྲས་པ་ལ་ཉེས་པ་དེ་དག་འབྱུང་ན། དབུ་མ་པ་ལའང་ཅིའི་ཕྱིར་མི་འབྱུང་ཞེ་ན། མ་ཡིན་ཏེ། གཞན་མ་ཡིན་པ་ཉིད་ནི། གཞན་མ་ཡིན་པའི་དངོས་པོའི་དོན་ཏེ། གཅིག་གི་རྣམ་གྲངས་ཡིན་ལ། དབུ་མ་པས་རྒྱུ་འབྲས་གཅིག་ཏུ་ཁས་མི་ལེན་པའི་ཕྱིར་རོ། །ཡང་དག་པར་ནི། རྒྱུ་འབྲས་གཞན་མ་ཡིན་པར་ཡང་མི་འདོད་དེ། ཁྱད་གཞི་རྒྱུ་འབྲས་ཉིད་དཔྱད་ན་མི་རྙེད་པ་ལ། ཁྱད་ཆོས་གཞན་དང་གཞན་མ་ཡིན་པ་མི་རིགས་པའི་ཕྱིར་དང་། ཕྱོགས་གང་ཡང་ཁས་བླངས་པ་མེད་པའི་ཕྱིར་རོ། །དེས་ན་ཐ་སྙད་དུ་རྒྱུ་འབྲས་སོགས་གཞན་ཡིན་པ་འགོག་པའི་ཚེ། གཞན་ཡིན་པར་འདོད་པ་དག་གི་ལོག་རྟོག་སེལ་བ་ཙམ་དུ་ཟད་ཀྱི། དོན་ལ་གཞན་འགོག་པ་ཡང་མ་ཡིན་ལ། གཞན་མ་ཡིན་པར་སྒྲུབ་པ་ཡང་མ་ཡིན་ནོ། །དེ་བཞིན་དུ། འཁྲུལ་ངོར་རྒྱུ་འབྲས་སོགས་ཆོས་ཐམས་ཅད་ཀྱི་གཞན་མ་ཡིན་པ་འགོག་པའི་ཚེའང་གཞན་མ་ཡིན་པར་འདོད་པ་དེ་དག་གི་ལོག་རྟོག་སེལ་བ་ཙམ་དུ་ཟད་ཀྱི། གཞན་ཡིན་པར་སྒྲུབ་པ་མ་ཡིན་ཞིང་། གཞན་མ་ཡིན་པ་འགོག་པའང་མ་ཡིན་ནོ། །དེ་བཞིན་དུ། དགག་སྒྲུབ་ཀྱི་རྣམ་བཞག་ཐམས་ཅད་ལ་སྦྱར་བར་བྱའོ། ། གཉིས་པ་ནི། 
 
 དེ་ལྟར་དེ་ཉིད་རྟོགས་པར་འདོད་པའི་ལུགས་གཞན་དུ་བརྟགས་པའི་བདག་ལས་སྐྱེ་བ་བཟློག་ནས། ལུགས་གཞན་དུ་བློ་མ་སྦྱངས་པའི་འཇིག་རྟེན་གྱི་ཐ་སྙད་དུ་ཡང་རྟོག་པ་འདི་མི་འཐད་དེ། གང་གི་ཕྱིར་རྒྱུ་ས་བོན་ལ་སོགས་པ་ཞིག་ན་ཡང་འཇིག་རྟེན་པ་དེ་ཡིས་འབྲས་བུ་མྱུ་གུ་ལ་སོགས་པ་མཐོང་ལ་དེའི་ཕྱིར་རྒྱུ་འབྲས་དེ་དག་གཅིག་པ་ཡིན་ཞེས་འཇིག་རྟེན་གྱིས་ཀྱང་ཁས་མི་ལེན་ཏེ། གཅིག་ན་རྒྱུ་བཞིན་དུ་འབྲས་བུ་ཡང་མི་མཐོང་བ་ཞིག་ན་མཐོང་བ་ཡང་ཡིན་ཏེ། དེའི་ཕྱིར་དེ་དག་གཅིག་མ་ཡིན་ནོ། ། གསུམ་པ་ནི། 
 
 གང་གི་ཕྱིར་ཕྱོགས་གཉིས་ཀ་ལྟར་ཡང་བདག་ལས་སྐྱེ་བ་རིགས་པ་དང་འགལ་བ་དེའི་ཕྱིར་དངོས་པོ་རྣམས་བདག་ལས་བྱུང་ཞེས་གྲངས་ཅན་གྱིས་རབ་ཏུ་བརྟགས་པ་འདི་ནི་དོན་དམ་པ་དེ་ཁོ་ན་ཉིད་དུ་ཡང་འཐད་པ་མ་ཡིན་པ་དང་ནི་འཇིག་རྟེན་དུ་ཀུན་རྫོབ་དེ་ཡང་རིགས་པ་མ་ཡིན་ཏེ། དེའི་ཕྱིར། སློབ་དཔོན་གྱིས་དོན་དམ་པར་ཞེས་ཁྱད་པར་དུ་མ་མཛད་པར་བདག་ལས་མ་ཡིན་ཞེས་སྤྱིར་སྐྱེ་བ་བཀག་པ་ཡིན་ནོ། །རང་རྒྱུད་པ་རྣམས་མཐའ་བཞིའི་སྐྱེ་བ་སོགས་འགོག་པའི་ཚེ་དངོས་པོ་རྣམས་དོན་དམ་པར་བདག་ལས་སྐྱེ་བ་མ་ཡིན་ཏེ། ཡོད་པའི་ཕྱིར་སེམས་ཅན་བཞིན་ནོ་ཞེས་སོགས་དོན་དམ་པ་ཁྱད་པར་དུ་བྱེད་པ་ནི་མི་རིགས་ཏེ་དོན་དམ་པ་བསྒྲུབ་བྱའི་ཆོས་ཀྱི་ཁྱད་པར་དུ་བྱེད་དམ། ཆོས་ཅན་གྱི་༌་ཁྱད་པར་དུ་བྱེད། དང་པོ་ལྟར་ན། དོན་དམ་པ་སྨོས་པ་ལ་གཅད་བྱ་གང་ཡོད། གལ་ཏེ་དབུ་མ་པས་ཐ་སྙད་ཙམ་དུ་སྐྱེ་བར་ཁས་བླངས་པས་དོན་དམ་སྨོས་སོ་ཞེ་ན། མི་རིགས་ཏེ། དབུ་མ་པ་ནི། ཐ་སྙད་དུ་རྟེན་ཅིང་འབྲེལ་པར་འབྱུང་བ་སྨྲ་བ་ཡིན་པས། བདེན་པ་གཉིས་ཅར་དུ་ཡང་མཐའ་བཞིའི་སྐྱེ་བ་ཁས་མི་ལེན་པའི་ཕྱིར་རོ། །འོན་ཏེ། མཐའ་བཞི་སྐྱེ་བ་དག་གི་ལུགས་ལ་ལྟོས་ཏེ། དོན་དམ་སྨོས་སོ་ཞེ་ན། མི་རིགས་ཏེ། དེ་དག་གི་རྣམ་པར་གཞག་པ་ནི་བདེན་པ་གཉིས་ཅར་དུ་དགག་པར་བྱ་བ་འབའ་ཞིག་ཡིན་པས་ཀུན་རྫོབ་ཏུ་ཡང་ཁས་མ་བླངས་པའི་ཕྱིར་དང་། དེ་དག་ཀྱང་མཐའ་བཞིའི་སྐྱེ་བ་སོགས་དོན་དམ་པར་འདོད་ཀྱི། ཐ་སྙད་པར་མི་འདོད་པའི་ཕྱིར་རོ། །འོན་ཏེ། འཇིག་རྟེན་གྱི་ཐ་སྙད་ལ་ལྟོས་ཏེ་དོན་དམ་པར་སྨོས་སོ་ཞེ་ན། མ་ཡིན་ཏེ། འཇིག་རྟེན་པས་ནི་བདག་དང་གཞན་ལ་སོགས་པའི་རྣམ་དཔྱད་མེད་པར་རྒྱུ་ལས་འབྲས་བུ་འབྱུང་ཞེས་བྱ་བ་འདི་ཙམ་ཞིག་ཁས་ལེན་པའི་ཕྱིར་རོ། །འོན་ཏེ། དོན་དམ་པ་ཆོས་ཅན་ལ་སྦྱོར་ན། རང་ལ་གཞི་མ་གྲུབ་པའི་ཕྱོགས་དང་། རྟགས་ཀྱི་སྐྱོན་དུ་འགྱུར་ཞིང་། ཀུན་རྫོབ་པ་རྣམས་དོན་དམ་ལ་སྐྱེ་བ་འགོག་པའི་ཕྱིར་སྐྱེ་བ་འགོག་པའི་ཁྱད་པར་ཡིན་ནོ་སྙམ་ན། ཕ་རོལ་པོས་དངོས་པོ་རྣམས་རྫས་ཡོད་དུ་ཁས་བླངས་ཤིང་། བརྟགས་ཡོད་དུ་ཁས་མ་བླངས་པའི་ཕྱིར། གཞན་ལ་གཞི་མ་གྲུབ་པའི་ཕྱོགས་དང་། རྟགས་ཀྱི་སྐྱོན་དུ་འགྱུར་བས་མི་རིགས་སོ། །དེས་ན། རང་རྒྱུད་པ་རྣམས་གཞན་སྐྱེ་མ་གཏོགས་པའི་མཐའ་གསུམ་གྱི་སྐྱེ་བ་འགོག་པ་ལ་དོན་དམ་གྱི་རྣམ་དཔྱད་བྱེད་པ་ནི། དབུ་མ་པ་དང་། ཕ་རོལ་པོ་དང་། འཇིག་རྟེན་པ་དང་། རང་རྒྱུད་པའང་ཉིད་ཀྱི་གྲུབ་མཐའ་དང་འགལ་བས་མི་འཐད་ལ། གཞན་སྐྱེ་འགོག་པ་ལ་དོན་དམ་གྱི་གཅད་བྱ་བྱེད་པའང་དབུ་མ་པ་དང་། འཇིག་རྟེན་པ་དང་འགལ་ཞིང༌། ཐ་སྙད་དུ་གཞན་ལས་སྐྱེ་ན། འཆད་པར་འགྱུར་བའི་རིགས་པས་གནོད་པའི་ཕྱིར་མི་འཐད་དོ། ། གཉིས་པ་ནི། རང་ལས་སྐྱེ་བ་ལ་སྐྱོན་གཞན་ཡང་ཡོད་དེ། དངོས་པོ་རྣམས་བདག་ལས་སྐྱེ་བར་འདོད་ན་བསྐྱེད་པར་བྱ་བ་གང་ཡིན་པ་དག་དང་སྐྱེད་པར་བྱེད་པ་གང་ཡིན་པ་རྣམས་དང་ལས་དང་བྱ་བ་བྱེད་པ་པོ་ཡང་གཅིག་པ་ཉིད་དུ་འགྱུར་ན་དེ་ནི་གཅིག་པ་ཉིད་དུ་རིགས་པ་མ་ཡིན་ཏེ། ཕ་དང་བུ་དག་གམ། མེ་དང་བུད་ཤིང་དང་། མིག་དང་མིག་གི་རྣམ་པར་ཤེས་པ་དག་ཀྱང་གཅིག་ཉིད་དུ་ཐལ་བར་འགྱུར་བའི་ཕྱིར་རོ། །དེ་བས་ན་བདེན་པ་གཉིས་ཕྱིན་ཅི་མ་ལོག་པར་རྟོགས་པར་འདོད་པས། དངོས་པོ་རྣམས་བདག་ལས་སྐྱེ་བར་ཁས་བླང་བར་བྱ་བ་མིན་ཏེ། སློབ་དཔོན་གྱིས། རྒྱུ་དང་འབྲས་བུ་གཅིག་ཉིད་དུ། །ནམ་ཡང་འཐད་པར་མི་འགྱུར་རོ། །རྒྱུ་དང་འབྲས་བུ་གཅིག་ཉིད་ན། །སྐྱེད་དང་བསྐྱེད་པ་གཅིག་ཏུ་འགྱུར། །ཞེས་དང་། བུད་ཤིང་གང་དེ་མེ་ཡིན་ན། །བྱེད་པ་པོ་དང་ལས་གཅིག་འགྱུར། །ཞེས་དང་། དེ་བཞིན་དུ། འགྲོ་འོང་བརྟག་པ་ལ་སོགས་རབ་ཏུ་བྱེད་པ་གཞན་རྣམས་སུ་ལས་རྒྱུ་འབྲས་དང་། བྱ་བྱེད་གཅིག་ཡིན་པ་ལ་གནོད་བྱེད་མཐའ་ཡས་པ་བརྗོད་པ་སོགས་དབུ་མའི་བསྟན་བཅོས་རྣམས་ནས་རྒྱ་ཆེར་བཤད་པའི་ཉེས་པར་ཐལ་བར་འགྱུར་བའི་ཕྱིར་རོ། །འདིར་འགྲེལ་བཤད་དང་། ཊི་ཀ་དག་གིས་རྒྱ་ཆེར་བཤད་པ་འདི་ཉིད་ཀྱི་གོང་ལ་སྦྱོར་བ་ནི་འགྲེལ་པ་དང་འགལ་ཏེ། འགྲེལ་པར་དེའི་ཕྱིར་དེ་ལྟ་བུ་ལ་སོགས་པའི་སྐྱོན་དུ་ཐལ་བར་འགྱུར་བའི་འཇིགས་པ་ལས་ན། བདེན་པ་གཉིས་ཕྱིན་ཅི་མ་ལོག་པར་རྟོགས་པར་འདོད་པས། དངོས་པོ་རྣམས་བདག་ལ་སྐྱེ་བར་ཁས་བླང་བར་མི་བྱའོ། །ཞེས་གོང་གི་རྩ་ཤེས་ལུང་ལས་འཕྲོས་ནས་སྦྱར་བའི་ཕྱིར་རོ། ། གཉིས་པ་ལ། དགག་པ་དངོས་དང་། ཞར་ལ་རྣམ་རིག་པའི་ལུགས་དགག་པ་གཉིས་ཀྱི། དང་པོ་ལ། ཕྱོགས་སྔ་མ་བརྗོད་པ་དང་། དེ་དགག་པ་གཉིས་ཀྱི་དང་པོ་ནི། འདིར། རང་གི་སྡེ་པ་རྣམས་ན་རེ། 
 
 དངོས་པོ་རྣམས་བདག་ལས་འབྱུང་བར་མི་འགྱུར་ཏེ་ཞེས་པ་ནི་རིགས་ཏེ། རང་ལས་སྐྱེ་བ་དོན་མེད་པའི་ཕྱིར་རོ། །གཉིས་ཀ་ལས་སྐྱེ་བ་མ་ཡིན་པའང་རིགས་ཏེ། ཡན་ལག་གཅིག་མ་ཚང་བའི་ཕྱིར་རོ། །རྒྱུ་མེད་པའི་ཕྱོགས་ནི་ཤིན་ཏུ་ཐ་ཆད་ཡིན་པས་དེ་རྣམས་དགག་པ་ཡང་རིགས་ན། གང་འདི་སྐད་དུ། གཞན་དག་ལས་ལྟ་ག་ལ་ཞིག་ཅེས་སྨྲས་པ་དེ་ནི་མི་རིགས་སོ། །འདི་ལྟར། གཞན་དུ་གྱུར་པའི་རྐྱེན་བཞི་པོ་རྒྱུ་དང་། དེ་མ་ཐག་པ་དང་། དམིགས་པ་དང༌། དེ་བཞིན་དུ། བདག་པོ་སྟེ། རྐྱེན་རྣམས་དངོས་པོ་རྣམས་ཀྱི་སྐྱེད་པར་བྱེད་པའོ་ཞེས་པའི་གསུང་རབ་ལ་ལྟོས་ནས་མི་འདོད་བཞིན་དུ་ཡང་གཞན་ལས་སྐྱེ་བ་ཁས་བླང་བར་བྱའོ། །དེ་ལ་ཁ་ཅིག་ན་རེ། རྒྱུའི་རྐྱེན་ནི་རྒྱུ་དྲུག་གི་ནང་ནས་བྱེད་རྒྱུ་མ་གཏོགས་པའི་རྒྱུ་ལྔ་སྟེ། ། ལྷན་ཅིག་འབྱུང་བ་དང་། སྐལ་མཉམ་དང༌། མཚུངས་ལྡན་དང༌། ཀུན་འགྲོ་དང་། རྣམ་སྨིན་གྱི་རྒྱུ་རྣམས་སོ། །མཛོད་ལས། རྒྱུ་ཞེས་བྱ་བ་རྒྱུ་ལྔ་ཡིན་ཞེས་སོ། །དམིགས་པར་བྱ་བས་ན་དམིགས་པ་སྟེ། ཅི་རིགས་པར་རྣམ་པར་ཤེས་པ་དྲུག་གི་དམིགས་པ་ཆོས་ཐམས་ཅད་ནི་དམིགས་པའི་རྐྱེན་ནོ། །མཛོད་ལས། དམིགས་པ་ཆོས་རྣམས་ཐམས་ཅད་དོ། །ཞེས་སོ། །ཕུང་པོ་ལྷག་མ་མེད་པའི་མྱ་ངན་ལས་འདས་པར་འཇུག་པའི་སེམས་ལས་གཞན་པའི་སེམས་དང་སེམས་ལས་བྱུང་བ་རྣམས་ནི་དེ་མ་ཐག་པའི་རྐྱེན་ནོ། །མཛོད་ལས། སེམས་དང་སེམས་བྱུང་སྐྱེས་པ་རྣམས། །ཐ་མ་མིན་མཚུངས་དེ་མ་ཐག་ཅེས་སོ། །བྱེད་རྒྱུ་ནི་བདག་པོའི་རྐྱེན་ནོ་ཞེས་བྱེ་བྲག་སྨྲ་བ་རྣམས་ཟེར་རོ། །མཛོད་ལས། བྱེད་རྒྱུ་ཞེས་བྱ་བདག་པོར་བཤད་ཅེས་སོ། །གཞན་དག་ན་རེ། སྒྲུབ་པར་བྱེད་པ་ནི་རྒྱུ་ཡིན་ནོ་ཞེས་བྱ་བའི་མཚན་ཉིད་ལས་གང་ཞིག་གང་གིས་སྐྱེ་བར་བྱེད་པ་ས་བོན་གྱི་ངོ་བོར་གནས་པ་དེ་ནི་དེའི་རྒྱུའི་རྐྱེན་ཡིན་ལ། སྐྱེས་བུ་རྒན་པོ་འཁར་བ་ལ་བརྟེན་ནས་ལྡང་བ་ལྟར། སེམས་དང་སེམས་བྱུང་རྣམས་དམིགས་པ་གང་གིས་བསྐྱེད་པར་འགྱུར་བ་དེ་ནི་དམིགས་པའི་རྐྱེན་ཏེ། སྐྱེ་བཞིན་པའི་ཆོས་ཀྱི་རྟེན་ཡིན་ནོ་ཞེས་བྱ་བའི་དོན་ཏོ་རྒྱུ་འགགས་མ་ཐག་པ་ནི། འབྲས་བུ་སྐྱེ་བའི་དེ་མ་ཐག་པའི་རྐྱེན་ཡིན་ཏེ། རྟེན་དང་ས་བོན་འགགས་མ་ཐག་པ་མྱུ་གུའི་མཚུངས་པ་དེ་མ་ཐག་པའི་རྐྱེན་ཡིན་པ་ལྟ་བུའོ། །གང་ཞིག་ཡོད་ན་གང་འབྱུང་བ་དེ་ནི་དེའི་བདག་པོའི་རྐྱེན་ནོ་ཞེའོ། ། ཡང་། རྐྱེན་གཞན་གང་དག་ལྷན་ཅིག་སྐྱེས་པ་དང་། ཕྱི་ནས་སྐྱེས་པ་ལ་སོགས་པ་དེ་དག་ཀྱང་འདི་རྣམས་ཀྱི་ནང་དུ་འདུས་སོ། །དབང་ཕྱུག་ལ་སོགས་པ་ནི་རྐྱེན་མ་ཡིན་ཏེ། དེའི་ཕྱིར་རྐྱེན་ལྔ་པ་ནི་ཡོད་མ་ཡིན། ཞེས་ཟེར་རོ། ། ]
 
 
 གཉིས་པ་ལ། གཞན་ལས་སྐྱེ་བ་བདེན་པ་གཉིས་ཀ་རུ་དགག་པ་དང་། བཀག་པས་གྲུབ་པའི་དོན་དང་། བཀག་པ་ལ་རྩོད་པ་སྤང་བ་གསུམ་གྱི། དང་པོ་ལ། གཞན་ལས་སྐྱེ་བ་དེ་ཁོ་ནར་དགག་པ་དང་། ཐ་སྙད་དུ་དགག་པ་གཉིས་སོ། །དང་པོ་ལ། རྒྱུ་འབྲས་དོན་གཞན་ཡིན་ན་ཧ་ཅང་ཐལ་བ་བརྗོད། སྔ་ཕྱི་དང་དུས་མཉམ་ལ་རྒྱུ་འབྲས་དོན་གཞན་མི་སྲིད་པར་བསྟན། མཐའ་བཞིར་བརྟགས་ཏེ་རྒྱུ་འབྲས་ལ་ལྟོས་པའི་དུས་མི་སྲིད་པ་གསུམ་གྱི། དང་པོ་ལ། ཧ་ཅང་ཐལ་བ་དངོས་དང་། ཉེས་སྤོང་གི་ལན་དགག་པ་གཉིས་ཀྱི་དང་པོ་ནི། གཞན་ལས་སྐྱེ་བ་འདི་ནི་བཞག་པར་ནུས་པ་མ་ཡིན་ཏེ། བཅོམ་ལྡན་འདས་ཀྱིས། ཆོས་མངོན་པ་ལ་སོགས་པ་ལས་རྐྱེན་བཞི་ཞེས་གང་སངས་རྒྱས་ཀྱིས་གསུངས་པ་དེ་ནི་དགོས་པའི་དབང་གིས་དྲང་དོན་དུ་ཐ་སྙད་ཙམ་དུ་གསུངས་པ་ཡིན་གྱི། བདེན་པ་གཉིས་ཀ་རུ་རང་གི་མཚན་ཉིད་ཀྱིས་གྲུབ་པར་གསུངས་པ་ནི་མ་ཡིན་ལ། གཞན་ལས་སྐྱེ་བར་གསུངས་པ་ཡང་མ་ཡིན་ཏེ། རྟེན་ཅིང་འབྲེལ་པར་འབྱུང་བ་ཙམ་ཡིན་པའི་ཕྱིར་རོ། །སྡེ་པ་རྣམས་ཀྱིས་ནི། རང་གི་མཚན་ཉིད་ཀྱིས་གྲུབ་པའི་རྐྱེན་བཞི་ཁས་བླངས་ནས། དེས་གཞན་ལས་སྐྱེ་བར་སྨྲ་བ་ནི་བཅོམ་ལྡན་འདས་ཀྱི་དགོངས་པ་མ་ཡིན་ཏེ། རིགས་པ་དང་། ལུང་དང་འགལ་བའི་ཕྱིར་རོ། ། གཞན་གྱིས་བཏགས་པའི་རྐྱེན་བཞི་ནི། བདེན་པ་གཉིས་ཀ་རུ་དགག་པར་བྱ་བ་ཡིན་པས། སློབ་དཔོན་གྱིས། དབུ་མའི་བསྟན་བཅོས་སུ་སོ་སོའི་མཚན་ཉིད་བཀག་ཟིན་ཏོ། །འདིར་སྤྱིར་དགག་པའི་རིགས་པའི་དབང་དུ་བྱས་ནས་བརྗོད་པ། རྒྱུ་གཞན་ལས་བརྟེན་ནས་གལ་ཏེ་འབྲས་བུ་གཞན་ཞིག་འབྱུང་བར་འགྱུར་ན་ནི། འོ་ན་ཤིན་ཏུ་གསལ་བའི་མེ་ལྕེ་ལས་ཀྱང་མུན་པ་འཐུག་པོ་འབྱུང་བར་འགྱུར་ཞིང་སྟེ། གཞན་ཉིད་ཡིན་པའི་ཕྱིར་རོ། །དེ་ནི་མཐོང་བའམ་རིགས་པའང་མ་ཡིན་ཏེ། དེའི་ཕྱིར་འདི་ནི་ཡོད་པ་མ་ཡིན་ནོ། །དེ་ཉིད་ཀྱི་ཕྱིར་སློབ་དཔོན་གྱིས། རྒྱུ་དང་འབྲས་བུ་གཞན་ཉིད་དུ། །ནམ་ཡང་འཐད་པར་མི་འགྱུར་རོ། །རྒྱུ་དང་འབྲས་བུ་གཞན་ཉིད་ན། །རྒྱུ་དང་རྒྱུ་མིན་མཚུངས་པར་འགྱུར། །ཞེས་གསུངས་སོ། ། གཞན་ཡང་། རྒྱུ་དང་རྒྱུ་མིན་པ་ཐམས་ཅད་ལས་ཀྱང་དངོས་པོ་འབྲས་བུ་དང་འབྲས་བུ་མ་ཡིན་པ་ཐམས་ཅད་སྐྱེ་བར་འགྱུར་ཏེ། གང་གི་ཕྱིར་ཞེ་ན། ཇི་ལྟར་སྐྱེད་པར་བྱེད་པ་ས་ལུའི་ས་བོན་ས་ལུའི་མྱུ་གུ་ལས་གཞན་ཡིན་པ་དེ་བཞིན་དུ། ས་ལུའི་མྱུ་གུའི་སྐྱེད་པར་བྱེད་པ་མ་ཡིན་པ་མེ་དང་། སོལ་བ་དང་། ནས་ཀྱི་ས་བོན་ལ་སོགས་པ་མ་ལུས་པ་ལའང་ས་ལུའི་མྱུ་གུ་ལས་གཞན་ཉིད་དུ་མཚུངས་པའི་ཕྱིར་རོ། །གཞན་ཡང་། ཐམས་ཅད་ཐམས་ཅད་ལས་ཀྱང་སྐྱེ་བར་འགྱུར་ཏེ། གང་གི་ཕྱིར་བསྐྱེད་པར་བྱ་བ་མ་ཡིན་མ་ལུས་པའང་གཞན་ཉིད་མཚུངས། ཇི་ལྟར་ས་ལུའི་མྱུ་གུ་གཞན། ས་ལུའི་ས་བོན་ལས་བྱུང་བ་དེ་བཞིན་དུ། བུམ་པ་དང་། སྣམ་བུ་ལ་སོགས་པའི་དངོས་པོ་ཐམས་ཅད་ཀྱང་ས་ལུའི་ས་བོན་ལས་སྐྱེ་བར་འགྱུར་བ་ཞིག་ན། དེ་ནི་མཐོང་བ་ཡང་མ་ཡིན་ཏེ། དེའི་ཕྱིར་འདི་ཡོད་པ་མ་ཡིན་ནོ། ། གཉིས་པ་ལ་ཉེས་སྤོང་གི་ལན་དང་། དེ་དགག་པ་གཉིས་ཀྱི་དང་པོ་ནི་འདིར་སྨྲས་པ། རྒྱུ་དང་འབྲས་བུ་གཞན་ཡིན་ཡང་ཐམས་ཅད་ལས་ཐམས་ཅད་འབྱུང་བར་མི་འགྱུར་ཏེ། ངེས་པ་མཐོང་བའི་ཕྱིར་རོ། །ངེས་པ་ནི་འདི་ཡིན་ཏེ། གང་ཞིག་རྒྱུ་གང་གིས་རབ་ཏུ་བྱ་བར་ནུས་པ་དེའི་ཕྱིར་འབྲས་བུར་ངེས་པར་རྗོད་ཅིང་། ། གང་ཞིག་འབྲས་བུ་དེ་སྐྱེད་པར་ནུས་པ་དེ་ནི་གཞན་ཡིན་དུ་ཟིན་ན་ཡང་རྒྱུ་ཡིན་ལ། དེས་ན་གཞན་ཁྱད་པར་ཅན་ཁོ་ནས་རྒྱུ་དང་འབྲས་བུའི་དངོས་པོ་ཡིན་གྱི། གཞན་ཙམ་གྱི་སྤྱིས་ནི་མ་ཡིན་ནོ། །དེ་ཡང་། རྒྱུད་གཅིག་ཏུ་གཏོགས་པ་ས་ལུའི་ས་བོན་དང་། ས་ལུའི་མྱུ་གུ་ལྟ་བུ་རིགས་འདྲ་བ་དང་སྐྱེད་པར་བྱེད་པ་སྐད་ཅིག་སྔ་མ་ལས་ཕྱི་མ་སྐྱེ་བ་ཡིན་གྱི་རྒྱུད་ཐ་དད་པ་ནས་ཀྱི་ས་བོན་ལ་སོགས་པའམ། རྒྱུད་གཅིག་ཡིན་ཡང་སྐྱེད་པར་བྱེད་པ་མ་ཡིན་པ་སྐད་ཅིག་ཕྱི་མ་ལས་སྐད་ཅིག་སྔ་མ་མ་ཡིན་པ་དེའི་ཕྱིར་ས་ལུའི་མྱུ་གུ་ལ་སོགས་པ་ཐམས་ཅད་ནས་ཀྱི་ས་བོན་ལ་སོགས་པ་ཐམས་ཅད་ལས་སྐྱེ་བར་ཐལ་བ་དེ་ལྟ་མིན་ནོ་ཞེ་ན། ། གཉིས་པ་ནི། འདི་ནི་མི་རུང་སྟེ། ས་ལུའི་མྱུ་གུའི་རྒྱུ་ནི་ས་ལུའི་ས་བོན་ཁོ་ན་ཡིན་གྱི། གཞན་མ་ཡིན་ལ། ས་ལུའི་ས་བོན་གྱི་འབྲས་བུ་ནི་ས་ལུའི་མྱུ་གུ་ཁོ་ན་ཡིན་གྱི། གཞན་མ་ཡིན་ནོ་ཞེས་བྱ་བའི་ངེས་པ་འདི་གང་ལས་ཡིན། ། རེ་ཤིག་འདི་ཉིད་རྒྱུ་དང་འབྲས་བུར་སྨྲ་བ་འདི་ལ་དྲི་བར་བྱའོ། །སྨྲས་པ། ངེས་པ་མཐོང་བའི་ཕྱིར་ཞེ་ན་མི་རིགས་ཏེ། བསྒྲུབ་པར་བྱ་བ་དང་མཚུངས་པའི་ཕྱིར་རོ།། ཡང་ཅིའི་ཕྱིར། དེ་ལྟར་ངེས་པ་མཐོང་ཞེས་བརྒལ་ཞིང་བརྟགས་པ་ན། གང་གི་ཕྱིར། ངེས་པ་མཐོང་བའི་དེའི་ཕྱིར་ངེས་པ་མཐོང་ཞེས་བྱ་བ་དེ་ཙམ་ཞིག་སྨྲས་པ་འདིས་ནི། ངེས་པའི་རྒྱུ་མ་བསྟན་པར་བཤད་ཟིན་པའི་ངེས་པ་ཅུང་ཟད་ཀྱང་གསལ་བར་མི་ནུས་སོ། །དོན་ནི་། ས་ལུའི་ས་བོན་དང་། མྱུ་གུ་ལྟ་བུ་རྒྱུ་འབྲས་ཡིན་པར་ངེས་པའི་རྒྱུ་མཚན་གང་ཡིན་དྲིས་པ་ན། མངོན་སུམ་དུ་མཐོང་བའི་ཕྱིར་ཞེས་པའོ། །མཐོང་བའི་རྒྱུ་མཚན་དྲིས་པ་ན་ཡང་མཐོང་བའི་ཕྱིར་རོ་ཞེས་སྨྲས་པ་སྟེ། དེས་རྒྱུ་འབྲས་སོ་སོར་ངེས་པར་སྒྲུབ་མི་ནུས་ཏེ། འབྱུང་དང་ནི་འཇིག་པ་དག །མཐོང་ངོ་སྙམ་དུ་ཁྱོད་སེམས་ན། །འབྱུང་བ་དང་འཇིག་པ་དག །གཏི་མུག་ཉིད་ཀྱིས་མཐོང་བ་ཡིན། །ཞེས་པ་ལྟར། བྱིས་པ་མ་རིག་པའི་རབ་རིབ་ཀྱིས་བློ་གྲོས་ཀྱི་མིག་ཉམས་པ་རྣམས་ཀྱིས་མཐོང་བ་ཡིན་གྱི། འཕགས་པས་གཟིགས་པ་མ་ཡིན་པའི་ཕྱིར་རོ། །གཞན་ཡང་། གཞན་ཉིད་ཐུན་མོང་པ་ཁྱད་པར་དུ་ཡོངས་སུ་མ་དཔྱད་པ་འདི་ཉིད་གཞན་ཁྱད་པར་བ་འདིའི་གནོད་བྱེད་དུ་ཡིན་ནོ་ཞེས་བསྟན་པའི་ཕྱིར་བཤད་པ། ཇི་ལྟར་ནས་དང་པདྨ་ལ་སོགས་པའི་ཟེ་འབྲུའི་གེ་སར་དང་ནི་མེ་ཏོག་གི་ཁྱད་པར་ཀེ་ཤུ་ཀ་ལ་སོགས་པ་རྣམས་གཞན་ཡིན་པའི་ཕྱིར་ས་ལུའི་མྱུ་གུའི་སྐྱེད་པར་བྱེད་པར་འདོད་པ་མིན་ཅིང་། ས་ལུའི་མྱུ་གུ་བསྐྱེད་པའི་ནུས་པ་དང་ལྡན་པ་མིན་པ་དང༌། རྒྱུད་གཅིག་གི་ཁོངས་སུ་གཏོགས་པ་མིན་པ་དང་། རིགས་འདྲ་བ་མ་ཡིན་པ་དེ་ཉིད་དེ་བཞིན་དུ་ས་ལུའི་ས་བོན་ཡང་ནི་ས་ལུའི་མྱུ་གུ་དེའི་སྐྱེད་བྱེད་མ་ཡིན་པ་དང་། ནུས་ལྡན་མ་ཡིན་པ་དང་། རྒྱུད་གཅིག་ཏུ་གཏོགས་པ་མ་ཡིན་པ་དང་། རིགས་འདྲ་བ་མིན་པར་འགྱུར་ཏེ། ས་ལུའི་མྱུ་གུ་ལས་གཞན་ཉིད་ཡིན་པའི་ཕྱིར། དོན་ནི། གང་ས་ལུའི་མྱུ་གུ་ལས་གཞན་ཡིན་ནོ་ཞེས་པ་དེ་ནི་ས་ལུའི་མྱུ་གུའི་སྐྱེད་བྱེད་དུ་མི་རུང་སྟེ། ནས་དང་གེ་སར་ལ་སོགས་པ་བཞིན་ནོ། །ས་ལུའི་ས་བོན་ཡང་ས་ལུའི་མྱུ་གུ་ལས་གཞན་ཡིན་ནོ། །དེ་བཞིན་དུ། ནུས་ལྡན་མིན་པ་དང་། རྒྱུད་གཅིག་མིན་པ་ དང་། རིགས་འདྲ་བ་མིན་པ་རྣམས་ལ་སོ་སོར་སྦྱར་ཏེ། དཔེ་དང་། གཏན་ཚིགས་སྔ་མ་བཞིན་ནོ། །དེས་ན་གཞན་གང་ཡིན་པ་དེ་ནི་ཕན་ཚུན་སོ་སོ་ཐ་དད་པ་ཡིན་ལ། དེ་ལ་ནི་མི་ལྟོས་པའི་ཕྱིར་རྒྱུ་དང་འབྲས་བུར་ཡང་མི་རུང་ལས་སྐྱེད་བྱེད་ནུས་ལྡན་ལ་སོགས་པའི་ཁྱད་པར་རྣམས་ཀྱང་མི་རུང་བའི་ཕྱིར་གཞན་ཁྱད་པར་པའི་སྒྲུབ་བྱེད་རྣམས་ཀྱིས་གཞན་ལས་སྐྱེ་བ་སྒྲུབ་མི་ནུས་པའི་སྟེང་དུ། གཞན་ལས་སྐྱེ་བ་འགོག་པར་བྱེད་དེ། གཞན་ཡིན་པའི་ཕྱིར་རྒྱུ་འབྲས་མིན་པ་དང་། རྒྱུད་གཅིག་མིན་པ་སོགས་ལ་ནས་དང་། གེ་སར་དང་། བྱམས་པ་དང་། ཉེར་སྦས་དང་། རྟ་དང་བ་ལང་ལ་སོགས་པ་དངོས་སྨྲ་བ་རང་ལ་གྲགས་པའི་མཐུན་དཔེ་མང་པོ་ཡོད་ལ། གཞན་ཡིན་པའི་རྒྱུ་འབྲས་ཡིན་པ་དང་། རྒྱུད་གཅིག་ཡིན་པ་སོགས་ལ་དབུ་མ་པ་ལ་གྲུབ་པའི་དཔེ་གཅིག་ཀྱང་མེད་པའི་ཕྱིར་རོ། །དེས་ན་རྒྱུ་འབྲས་གཞན་དུ་ཁས་ལེན་པ་ལ་ནི། གཞན་ཐམས་ཅད་དུ་རྒྱུ་འབྲས་སུ་ཐལ་བ་སོ་ན་གནས་ཏེ། གཞན་ཁྱད་པར་བའི་སྒྲུབ་བྱེད་ཀུན་ཀྱང་བསྒྲུབ་བྱ་དང་མཚུངས་པའི་ཕྱིར་ཏེ། མེ་ལྕེ་དང་མུན་པ་འཐུག་པོ་སོགས་ཀྱང་སྐྱེད་བྱེད་དང་ནུས་ལྡན་དང་རྒྱུད་གཅིག་པ་དང་། རིགས་འདྲ་བ་སོགས་སུ་འགྱུར་ཞིང་། ཐམས་ཅད་ཀྱང་ཐམས་ཅད་རྒྱུད་གཅིག་པ་སོགས་སུ་འགྱུར་ཏེ། གཞན་ཡིན་པའི་ཕྱིར་རོ། ། དེ་ལྟ་ན། དབུ་མ་པ་རྒྱུ་འབྲས་གཞན་མ་ཡིན་པར་འདོད་པ་ལའང་དངོས་པོ་རྣམས་བདག་ལས་སྐྱེ་བར་འགྱུར་ཏེ། བདག་ཉིད་ལས་གཞན་མ་ཡིན་པའི་ཕྱིར་ཞེས་པའི་ཐལ་བ་མཚུངས་སོ་ཞེ་ན། དབུ་མ་པ་ནི་རྒྱུ་འབྲས་གཞན་མ་ཡིན་པར་ཡང་མི་འདོད་དོ་ཅེས་བརྗོད་ཟིན་ཏོ། །དེས་ན། རྒྱུ་དང་འབྲས་བུ་ནི་འཇིག་རྟེན་གྱི་ཐ་སྙད་དུ་ཡང་གཞན་དུ་མི་འཐད་ལ། དེ་ཁོ་ན་ཉིད་དུ་ཡང་གཞན་དུ་མི་ འཐད་པས་གཞན་ལས་སྐྱེ་བ་བདེན་པ་གཉིས་ཅར་དུ་མི་སྲིད་ལ་ཡང་དག་པར་ན་འཇིག་རྟེན་གྱི་ཐ་སྙད་དུ་གཞན་དུ་གྲགས་པ་བུམ་པ་དང་། སྣམ་བུ་ལ་སོགས་པ་རྣམས་ཀྱང་གཞན་དུ་མི་འཐད་དེ། ཕན་ཚུན་ལྟོས་ནས་གཞན་དུ་བཞག་པའི་ཕྱིར་དང་། དཔྱད་ན་རང་གི་དངོས་པོ་མི་འཐད་པའི་ཕྱིར། གཞན་གྱི་དངོས་པོ་མི་སྲིད་པའི་ཕྱིར་དང་། རྨི་ལམ་དང་གཟུགས་བརྙན་ལ་སོགས་པའི་བུམ་པ་དང་། སྣམ་བུ་ལ་སོགས་པ་ལྟར་ཁྱད་གཞི་མི་རྙེད་པའི་ཕྱིར། ཁྱད་ཆོས་བདག་དང་གཞན་དང་གཅིག་དང་ཐ་དད་ལ་སོགས་པ་མི་འཐད་པའི་ཕྱིར་དང་། འཁྲུལ་པའི་ངོར་རང་གཞན་ལ་སོགས་པར་སྣང་ཡང་། དཔྱད་ན་ཐ་སྙད་དུ་ཡང་མི་རྙེད་པའི་ཕྱིར་དང༌། སངས་རྒྱས་ལ་སོགས་འཕགས་པའི་མཉམ་བཞག་ལ་ཆོས་ཐམས་ཅད་སོ་སོ་ཐ་དད་དུ་གཟིགས་པ་མེད་པའི་ཕྱིར་རོ། །དེའི་ཕྱིར་གཞན་ལས་སྐྱེ་ན། མེ་ལྕེ་ལས་ཀྱང་མུན་པ་འཐུག་པོ་འབྱུང་བར་འགྱུར་ཞིང་། ཐམས་ཅད་ལས་ཀྱང་ཐམས་ཅད་འབྱུང་བར་འགྱུར་ཞེས་སོགས་སྨྲས་པ་ལ་བློ་ཆུང་བ་དག་རྔམས་ཏེ། སུན་འབྱིན་པ་དང་། ལན་སྨྲ་བར་བྱེད་ཀྱང་། ཐམས་ཅད་ཀྱིས་སུན་དབྱུང་བར་མི་ནུས་ལ། ལན་ལགས་པར་སྨྲ་བར་མི་ནུས་ཏེ། གཞན་ལས་སྐྱེ་བར་སྨྲ་བ་དང་། རི་བོང་གི་རྭ་སོགས་ལས་སྐྱེ་བར་སྨྲ་བ་སོགས་ལ་ཁྱད་པར་ཅི་ཡང་མེད་པས། སྒྲུབ་བྱེད་ཐམས་ཅད་སྒྲུབ་བྱ་དང་མཚུངས་པའི་ཕྱིར་རོ། །དེའི་ཕྱིར་སློབ་དཔོན་གྱིས། སྟོང་པ་ཉིད་ཀྱིས་བརྩད་བྱས་ཚེ། །གང་ཞིག་ལན་འདེབས་སྨྲ་བྱེད་པ། །དེ་ཡིས་ཐམས་ཅད་ལན་བཏབ་མིན། །བསྒྲུབ་པར་བྱ་དང་མཚུངས་པར་འགྱུར། །སྟོང་པ་ཉིད་ཀྱིས་བཤད་བྱེད་ཚེ། །གང་ཞིག་སྐྱོན་འདོགས་སྨྲ་བྱེད་པ། །དེ་ཡིས་ཐམས་ཅད་སྐྱོན་བཏགས་མིན། །བསྒྲུབ་པར་བྱ་དང་མཚུངས་པར་འགྱུར། །ཞེས་གསུངས་སོ། །གང་དག་དབུ་མ་པར་རློམ་བཞིན་དུ། གཞན་ལས་སྐྱེ་བར་ཁས་ལེན་པ་ནི། དེ་བཞིན་གཤེག་པའི་གསུང་རབ་དང་། དབུ་མ་པའི་གཞུང་ལུགས་རྒྱ་མཚོ་ལྟ་བུ་ལ་མ་སྦྱངས་ཤིང་། མ་ཐོས་པའི་སྐྱོན་ཏེ་དེ་ལྟ་ན་རིགས་པས་དཔྱད་པའི་སྐྱེ་བ་དང་། རང་གི་མཚན་ཉིད་ཀྱིས་གྲུབ་པའི་སྐྱེ་བ་དང་། རྒྱུ་འབྲས་རྫས་ཐ་དད་དང་། ཕན་ཚུན་ལྟོས་པ་མེད་པ་དང་། བྱ་བྱེད་དོན་གཞན་དང་། རྒྱུ་འབྲས་དུས་མཉམ་པ་དང་། རྒྱུ་འབྲས་གཉིས་ཀ་རྒྱུ་མེད་དུ་འགྱུར་བ་སོགས་སྐྱོན་མཐའ་ཡས་པ་ཁས་ལེན་དགོས་ཤིང་། ཀླུ་སྒྲུབ་ཡབ་སྲས་རྗེས་འབྲང་དང་བཅས་པའི་གསུང་རབ་མཐའ་དག་དང་འགལ་ལོ། །རང་རྒྱུད་པ་རྣམས་ཐ་སྙད་དུ་གཞན་ལས་སྐྱེ་བར་འདོད་པ་ཡང་མི་འཐད་དེ། གང་ལ་བརྟེན་ནས་གང་འབྱུང་བ། །དེ་ནི་རེ་ཤིག་དེ་ཉིད་མིན། །དེ་ལས་གཞན་ཡང་མ་ཡིན་ཕྱིར། ། དེ་ཕྱིར་ཆད་མིན་རྟག་པའང་མིན། །ཞེས་དང་། རྒྱུ་དང་འབྲས་བུ་གཞན་ཉིད་ན། ། རྒྱུ་དང་རྒྱུ་མིན་མཚུངས་པར་འགྱུར། །ཞེས་དང་། གལ་ཏེ་ཤིང་ལས་མེ་གཞན་ན། ། ཤིང་མེད་པར་ཡང་འབྱུང་བར་འགྱུར། །ཞེས་སོགས་དང་། ཆད་དང་ལས་རྣམས་ཆུད་ཟ་དང་། །གཞན་གྱིས་བྱས་པའི་ལས་རྣམས་ནི། །གཞན་གྱིས་སོ་སོར་མྱོང་བ་དང་། །དེ་ལ་སོགས་པར་ཐལ་བར་འགྱུར། །ཞེས་སོགས་རྒྱུ་འབྲས་གཞན་དུ་འདོད་པ་ལ། སློབ་དཔོན་གྱིས་སྐྱོན་མཐའ་ཡས་པ་ཞིག་གསུངས་པ་དེ་རྣམས་རང་རྒྱུད་པ་ལ་ཐ་སྙད་དུ་འབྱུང་བར་འགྱུར་བའི་ཕྱིར་རོ། །འོན་ཏེ། ཐ་སྙད་ལ་རིགས་པའི་དཔྱད་པ་མི་འཇུག་སྟེ། མ་བཏགས་གཅིག་པུ་ཉམས་དགའ་བ་ཉིད་ཡིན་པའི་ཕྱིར་རོ་སྙམ་ན། དེ་ལྟ་ན་ཐ་སྙད་བདེན་པ་གྲུབ་མཐའ་སྨྲ་བ་དང་སྒོ་བསྟུན་པའི་དོན་ཡང་མེད་ལ། ཐ་སྙད་དུ་གཞན་ལས་སྐྱེ་བ་ཁས་ལེན་པའི་དོན་ཡང་མེད་དོ། ། གཉིས་པ་ལ། སྔ་ཕྱི་ལ་གཞན་མི་སྲིད་པས་གཞན་སྐྱེ་མི་འཐད་པ་དང་། དུས་མཉམ་ལས་སྐྱེ་བ་མི་སྲིད་པས་གཞན་སྐྱེ་མི་འཐད་པ་གཉིས་ཀྱི་དང་པོ་ལ། དངོས་དང་ཉེས་སྤོང་གི་དཔེ་དགག་པ་གཉིས་ཀྱི། དང་པོ་ནི། དེ་ལྟར་རེ་ཤིག་གཞན་ལ་གྲགས་པའི་གཞན་ཉིད་གྲུབ་གྲུབ་ལྟར་རྗེས་སུ་བརྗོད་ནས་སུན་འབྱིན་བྱས་པ་ཡིན་ནོ། །ད་ནི་རྒྱུ་དང་འབྲས་བུ་དག་གི་གཞན་ཉིད་མི་སྲིད་པར་སྟོན་ཏེ། འདིར། བྱེ་བྲག་ཏུ་སྨྲ་བའི་རྟོག་གེ་པ་ཁ་ཅིག་དང་། མདོ་སྡེ་པ་རྣམས་དང་། རྣམ་རིག་པའི་རྟོག་གེ་པ་ཁ་ཅིག་རྒྱུ་འབྲས་དུས་མི་མཉམ་པར་འདོད་དེ། དུས་མཉམ་པའི་རྒྱུ་འབྲས་ལ་དགོས་ནུས་གང་ཡང་མེད་དེ། འབྲས་བུ་མ་གྲུབ་ན་རྒྱུ་ཡང་མེད་པའི་ཕྱིར་སྐྱེད་མི་ནུས་ལ། རྒྱུ་གྲུབ་ན་འབྲས་བུ་ཡང་གྲུབ་པའི་ཕྱིར་སྙམ་དུ་བསམས་པའོ། །དེ་དག་གི་ལུགས་ལ་རྒྱུ་འབྲས་གཞན་མི་སྲིད་དེ། འདི་ན། བྱམས་པ་དང་། ཉེར་སྦས་དུས་མཉམ་པ་དག་ལ་ཕན་ཚུན་ལྟོས་ནས་གཞན་ཉིད་དུ་མཐོང་གི། མྱུ་གུ་ས་བོན་དང་ནི། ཅིག་ཅར་དུས་མཉམ་པར་ཡོད་པ་མ་ཡིན་ཏེ། ས་བོན་མ་འགྱུར་བར་མྱུ་གུ་མེད་པའི་ཕྱིར་རོ། །དེའི་ཕྱིར་དེ་དག་གཞན་ཉིད་དུ་མེད་ལ། གཞན་ཉིད་མེད་པར་ས་བོན་མྱུ་གུ་ལས་གཞན་པ་ཉིད་དུ་ག་ལ་འགྱུར་གཞན་ཉིད་མེད་པ་དེས་ན་མྱུ་གུ་ས་བོན། དོན་གཞན་ལས་སྐྱེ་བར་འགྲུབ་པར་འགྱུར་བ་མིན་པས་དངོས་པོ་རྣམས་གཞན་ལས་སྐྱེ་བ་ཡིན་ཞེས་བྱ་བའི་ཕྱོགས་འདི་ནི་བཏང་བར་བྱོས་ཤིག །དོན་འདི་ནི། དངོས་པོ་རྣམས་ཀྱི་རང་བཞིན་ནི། ། རྐྱེན་ལ་སོགས་ལ་ཡོད་མ་ཡིན། །བདག་གི་དངོས་པོ་ཡོད་མིན་ན། །གཞན་གྱི་དངོས་པོ་ག་ལ་ཡོད། །ཅེས་བཤད་པ་བཞིན་ནོ། །འདིར། རྐྱེན་ལ་སོགས་པ་ནི་རྒྱུའམ་རྐྱེན་དག་གམ་རྒྱུ་དང་རྐྱེན་གྱི་ཚོགས་པའམ། དེ་ལས་གཞན་ཡང་རུང་སྟེ། རང་བཞིན་རྣམ་པར་མ་འགྱུར་བ་ན། འབྲས་བུ་རྣམས་ཀྱི་རང་བཞིན་ཡོད་པ་མ་ཡིན་ཏེ། མ་སྐྱེས་པའི་ཕྱིར་རོ། །དེ་མེད་ན་རྐྱེན་ལ་སོགས་པ་རྣམས་ལ་གཞན་ཉིད་ཡོད་པ་མ་ཡིན་ནོ། །གང་ཡོད་པས་ན་ཡོད་པའི་མཚན་ཉིད་ཅེས་བརྗོད་པ་ཡིན་ནོ། །གང་གི་ཚེ་བཞི་པ་ཡིན་པ་དེའི་ཚེ། འབྲས་བུ་རྣམས་ཀྱི་རང་བཞིན་རྐྱེན་ལ་སོགས་པ་དག་ལ་མཁར་གཞོང་དང་། རྒྱ་ཤུག་ལྟར་ཡོད་པ་མ་ཡིན་ནོ་ཞེས་པའི་དོན་ཏེ། གང་ཞིག་གང་མེད་པ་དེ་ནི་དེ་ལས་སྐྱེ་བ་མ་ཡིན་ཏེ། བྱེ་མ་དག་ལ་ཏིལ་མར་བཞིན། །ཅི་སྟེ་དེ་ནི་མེད་པར་ཡང་། །རྐྱེན་དེ་དག་ལས་སྐྱེ་འགྱུར་ན། །རྐྱེན་མིན་ལས་ཀྱང་འབྲས་བུ་ནི། །ཅིའི་ཕྱིར་ན་སྐྱེ་མི་འགྱུར། །ཞེས་སོ། ། བཤད་པ་ཕྱི་མ་འདི་ནི་སློབ་དཔོན་ཉིད་ཀྱི་ཚིགས་སུ་བཅད་པ་སྦྱར་བ་ཁོ་ནས་ལེགས་པར་ཕྱེ་བས་འདིར་རྩ་བར་མ་བཀོད་དོ། ། གཉིས་པ་ལ། ཉེས་སྤོང་གི་དཔེ་དང་། དེ་དགག་པ་གཉིས་ཀྱི། དང་པོ་ནི། མྱུ་གུ་ས་བོན་དང་ནི་དུས་མཉམ་ཡོད་པ་མ་ཡིན་ཏེ། ཅེས་སྨྲས་པ་དེ་མི་རིགས་ཏེ། ཇི་ལྟར་སྲང་གི་མདའ་ཡི་མགོ་འཇུག་གཉིས་མཐོ་བ་དང་ནི་དམའ་བ་དག་ཅིག་ཅར་དུས་མཉམ་པ་མ་ཡིན་པ་ནི་མིན་པ་སྟེ། དུས་མཉམ་པར་མཐོང་བ་དེ་བཞིན་དུ། བསྐྱེད་པར་བྱ་བ་འབྲས་བུ་དང་སྐྱེད་པར་བྱེད་པ་རྒྱུ་དག་གི་སྐྱེ་བ་དང་། འགག་པ་དག་ཀྱང་དུས་མཉམ་པར་འགྱུར་ཏེ། གང་གི་ཚེ། ས་བོན་འགག་པ་དེའི་ཚེ་མྱུ་གུ་སྐྱེ་བ་ཡིན་ཏེ། དེའི་ཕྱིར་ས་བོན་དང་མྱུ་གུ་དག་ཀྱང་དུས་མཉམ་པའི་གཞན་ཡིན་པའི་ཕྱིར་ཉེས་པ་མེད་དོ་ཞེ་ན། གཉིས་པ་ལ། དཔེ་དོན་མི་མཚུངས་པའི་རྒྱུ་མཚན་དང༌། དེའི་ལན་དགག་པ་གཉིས་ཀྱི། དང་པོ་ལ་བསྟན་བཤད་གཉིས་ཀྱི། དང་པོ་ནི། གལ་ཏེ་སྲུང་གི་དཔེས་བསྐྱེད་བྱ་སྐྱེད་བྱེད་གཉིས་ཀྱི་སྐྱེ་འཇིག་དུས་གཅིག་ཏུ་རྟོག་ན། དེ་ནི་མི་རུང་སྟེ། དཔེ་དོན་མི་མཚུངས་པའི་ཕྱིར་ཏེ། སྲང་མདའི་མཐོ་དམའ་དག་དུས་གཅིག་གི་ཚེ། ཡོད་པ་ཡིན་ན་ཡང་། དཔེ་ལས་བྱུང་བའི་དོན་རྒྱུ་འབྲས་ཀྱི་སྐྱེ་འགག་འདིར་དུས་གཅིག་པ་ཉིད་མེད་པས་དེ་ནི་ལན་བཟང་པོ་ཉིད་མིན་ནོ། ། གཉིས་པ་ནི། ཇི་ལྟར་ཡོད་པ་མ་ཡིན་པ་དེ་ལྟར་བསྟན་པའི་ཕྱིར། གལ་ཏེ་མྱུ་གུ་སྐྱེ་བཞིན་པ་དེ་ནི་སྐྱེ་བ་ལ་མངོན་དུ་ཕྱོགས་པས་མ་འོངས་པ་ཡིན་པའི་ཕྱིར། ཡོད་པ་མིན་ཞིང་ས་བོན་འགག་བཞིན་པ་དེ་ད་ལྟར་བ་ཡིན་པས་ཡོད་ཀྱང་འཇིག་པ་ལ་མངོན་དུ་ཕྱོགས་པར་འདོད་པར་གྱུར་པ་ཡིན་ཏེ། དེའི་ཕྱིར་འབྲས་བུ་ཡོད་པ་མ་ཡིན་པ་ཉིད་མ་སྐྱེས་པའི་ཕྱིར་སྐྱེ་བ་ཡིན་ལ། རྒྱུ་ཡོད་པ་ཉིད་ད་ལྟར་བ་ཡིན་པས་འགག་པ་ཡིན་ནོ། །གང་གི་ཚེ། དེ་ལྟ་ཡིན་པ་དེའི་ཚེ། འབྲས་བུ་དང་རྒྱུའི་སྐྱེ་འགག་འདི་དག་ནི་ཇི་ལྟར་བུར་ན་སྲང་མདའི་མཐོ་དམའ་དང་མཚུངས་པ་ཡིན་པར་འགྱུར་ཏེ། སྲང་མདའ་གཉིས་ཀ་ད་ལྟ་བ་ཡིན་པས་མཐོ་དམའི་བྱ་བ་དུས་གཅིག་ཀྱང་ས་བོན་དང་མྱུ་གུ་ད་ལྟ་བ་དང་། མ་འོངས་པ་དག་ལ་ནི་དུས་གཅིག་པ་ཉིད་མེད་པའི་ཕྱིར་རོ། ། ། གཉིས་པ་ནི། ས་བོན་དང་མྱུ་གུའི་ཆོས་དག་དུས་མི་མཉམ་ཡང་། སྐྱེ་བ་དང་འགག་པའི་བྱ་བ་དག་དུས་མཉམ་མོ་ཞེ་ན། མི་རུང་སྟེ། བྱ་བ་ཆོས་ལས་ཐ་དད་པར་ཁས་མ་བླངས་པའི་ཕྱིར་རོ། །གཞན་ཡང་། མྱུ་གུ་སྐྱེ་བའི་བྱ་བ་འདི་ནི་བྱེད་པ་པོ་མྱུ་གུ་མེད་པར་ས་བོན་འགག་པའི་ཚེ། ཡོད་པར་རིགས་པའི་ངོ་བོའང་མིན་ཏེ། སྐྱེ་བའི་བྱ་བ་བྱེད་པ་པོ་མྱུ་གུ་ནི་མ་འོངས་པ་ཡིན་པས་མེད་ལ།དེ་མེད་ན་རྟེན་མེད་པས་སྐྱེ་བའི་བྱ་བ་ཡང་མེད་པའི་ཕྱིར་བྱ་བ་དང་དུས་མཉམ་པ་མི་རིགས་སོ། །གལ་ཏེ་དངོས་པོ་མ་སྐྱེས་པ། །འགའ་ཞིག་གང་ན་ཡོད་གྱུར་ན། ། དེ་ནི་སྐྱེ་འགྱུར་དངོས་པོ་དེ། །མེད་ན་ཅི་ཞིག་སྐྱེ་བར་འགྱུར། །ཞེས་སོ། ། འདིའི་དོན་ནི། མྱུ་གུ་ཞེས་བྱ་བའི་དངོས་པོ་མ་སྐྱེས་པ་འགའ་ཞིག་སྐྱེ་བའི་སྔ་རོལ་དུ་འགའ་ཞིག་ན་ཡོད་པར་གྱུར་ན་དེ་སྐྱེ་བར་འགྱུར་བ་ཞིག་ན་སྐྱེ་བའི་སྔ་རོལ་དུ་ནི་འགའ་ཡང་འགའ་ཞིག་ན་ཡོད་པར་གཞག་པར་མི་ནུས་ཏེ་མ་སྐྱེས་པའི་ཕྱིར་རོ། ། དེའི་ཕྱིར་སྐྱེ་བའི་བྱ་བའི་རྟེན་དངོས་པོ་དེ་སྐྱེ་བའི་སྔ་རོལ་དུ་མེད་ན་མི་བདོག་ན་ཅི་ཞིག་སྐྱེ་བར་འགྱུར་ཞེས་བྱ་བའོ། །གལ་ཏེ་སྲང་མདའི་མཐོ་དམའི་ཚུལ་གྱིས་སྐད་ཅིག་དང་། ས་བོན་འགག་པ་དེ་ཉིད་ལ་མྱུ་གུ་སྐྱེའོ་ཞེས། འཕགས་པ་ས་ལུ་ལྗང་པའི་མདོ་ལས། སྲང་གི་དཔེ་འདི་ཉེ་བར་བཀོད་པ་མ་ཡིན་ནམ་ཞེ་ན། ཉེ་བར་བཀོད་པ་ནི་བདེན་མོད་ཀྱི། དེ་ནི་གཞན་ལས་སྐྱེ་བར་བསྟན་པའི་ཕྱིར་ཡང་མ་ཡིན་ཞིང་། རང་གི་མཚན་ཉིད་ཀྱི་སྐྱེ་བ་བསྟན་པའི་ཕྱིར་ཡང་མ་ཡིན་ནོ། །འོ་ན་ཅི་ཞེ་ན། གཅིག་ཅར་དུ་རྟེན་ནས་བྱུང་བ་བརྟག་པར་གྲུབ་པ་སྒྱུ་མ་ལྟ་བུ་ཡོངས་སུ་གསལ་བར་བྱ་བའི་ཕྱིར་ཡིན་ཏེ། འཇིག་རྟེན་འདས་བསྟོད་ལས། ས་བོན་ཞིག་དང་མ་ཞིག་ལས། །མྱུ་གུ་འབྱུང་བ་མ་ཡིན་པས། །ཁྱོད་ཀྱི་སྐྱེ་བ་ཐམས་ཅད་ནི། །སྒྱུ་མ་འབྱུང་བ་བཞིན་དུ་གསུངས། །ཞེས་སོ། ། གཉིས་པ་ནི། བྱེ་བྲག་ཏུ་སྨྲ་བའི་ཆོས་མངོན་པ་བ་རྣམས་རྒྱུ་དྲུག་གི་སྐལ་མཉམ་དང་། ཀུན་འགྲོ་དང་། རྣམ་སྨིན་གྱི་རྒྱུ་རྣམས་འབྲས་བུ་དང་དུས་མི་མཉམ་ཞིང་། ལྷན་ཅིག་འབྱུང་བ་དང་མཚུངས་ལྡན་གྱི་རྒྱུ་འབྲས་བུ་དང་། དུས་མཉམ་པ་དང་། བྱེད་རྒྱུའི་རྒྱུ་ལ་དུས་མཉམ་མི་མཉམ་གཉིས་ཀ་དང་། དུས་ཀྱིས་མ་བསྡུས་པ་ཡང་ཡོད་ཟེར་ཞིང་། རྣམ་པར་དཔྱོད་པའི་མངོན་པ་བ་རྣམས་ཀྱང་ཁ་ཅིག་གིས་རྒྱུ་འབྲས་དུས་མཉམ་པར་འདོད། ཁ་ཅིག་གིས་མི་མཉམ་པར་འདོད། ཁ་ཅིག་གིས་གཉིས་ཀ་འདོད་ཅིང་། དེ་དག་ལ་ཐོགས་མེད་སྐུ་མཆེད་ཀྱི་ལུང་གི་ཚིག་གི་ཟིན་སོ་གསུམ་ཀ་ལ་ཡོད་ཀྱང་། སྐུ་མཆེད་ཀྱི་བཞེད་པ་ནི་གཙོ་བོར་རྒྱུ་འབྲས་དུས་མཉམ་པར་དགོངས་ཏེ། རྒྱུའི་རྐྱེན་མཚན་ཉིད་པ་ཀུན་གཞིའི་རྣམ་ཤེས་ལ་བཞེད་ཅིང་། དེ་དང་དེ་ལ་བག་ཆགས་འཇོག་པའི་ཆོས་ཐམས་ཅད་དང་ཀུན་གཞི་ལས་བྱུང་བའི་ཆོས་ཐམས་ཅད་དེ་དང་དུས་མཉམ་དུ་བཞེད་པའི་ཕྱིར་རོ། ། རྒྱུ་འབྲས་སྔ་ཕྱི་ཡིན་ན། འབྲས་བུ་སྐྱེས་པའི་ཚེ་རྒྱུ་འགགས་པ་མེད་པ་ལས་སྐྱེ་བར་འགྱུར་བའི་སྐྱོན་ཡོད་སྙམ་དུ་དགོངས་པའོ། །དེས་ན་འདིར། བྱེ་བྲག་སྨྲ་བ་སོགས་རྒྱུ་འབྲས་དུས་མཉམ་དུ་འདོད་པ་དག་གི་བསམ་པ་ལ། ས་བོན་དང་མྱུ་གུ་དག་གཅིག་ཅར་མེད་པས། གཞན་ཉིད་མེད་པའི་ཕྱིར་སྐྱེ་བ་མི་རིགས་ན། གང་དུ་གཅིག་ཅར་བ་ཉིད་ཡོད་པ་དེར་གཞན་ཉིད་ཡོད་པས་སྐྱེ་བ་ཡོད་པར་འགྱུར་ཏེ། དཔེར་ན། མིག་གི་རྣམ་པར་ཤེས་པ་དང་། དེ་དང་ལྷན་ཅིག་འབྱུང་ཞིང་། མཚུངས་པར་ལྡན་པའི་ཚོར་བ་ལ་སོགས་པའི་སེམས་བྱུང་ཐམས་ཅད་ཕན་ཚུན་དུས་མཉམ་གྱི་རྒྱུ་འབྲས་ཡིན་པ་ལྟ་བུའོ། །མིག་དང་གཟུགས་ལ་སོགས་པ་དང་། ཚོར་བ་ལ་སོགས་པ་ལྷན་ཅིག་འབྱུང་བ་རྣམས་དུས་མཉམ་ཁོ་ནར་མིག་གི་རྣམ་པར་ཤེས་པ་བསྐྱེད་པ་བཞིན་དུ་མིག་ལ་སོགས་པ་དང་སེམས་ཀྱང་དུས་མཉམ་ཁོ་ནར་ཚོར་བ་ལ་སོགས་པ་རྣམས་ཀྱི་རྐྱེན་དུ་འགྱུར་རོ་ཞེ་ན། དེ་ནི་མི་རིགས་ཏེ། དུས་མཉམ་པ་རྒྱུ་འབྲས་སུ་མི་རིགས་པའི་ཕྱིར་རོ། །འདི་ལྟར། གལ་ཏེ་འབྲས་བུ་མིག་གི་བློ་ལ་རང་གི་སྐྱེད་བྱེད་རང་དང་དུས་གཅིག་པའི་མིག་དང་གཟུགས་ལ་f# *སོགས་པ་དང་། རང་དང་ལྷན་ཅིག་འབྱུང་བའི་འདུ་ཤེས་ལ་སོགས་པ་སེམས་ལས་བྱུང་བ་དུས་མཉམ་པ་རྣམས་ལས་མིག་ཤེས་དེ་ལྟར་བ་འབྱུང་བར་འདོད་ན། དེའི་ཚེ་ཡོད་པ་ནི་དེ་ལ་ལྟོས་པའི་གཞན་ཉིད་དུ་ཡོད་ན་ཡང་འབྲས་བུ་ཡོད་པ་ལ་ཡང་འབྱུང་བ་དགོས་པ་ཅི་ཞིག་ཡོད་དེ་ཅུང་ཟད་ཀྱང་མེད་པས་མིག་དང་འདུ་ཤེས་ལ་སོགས་པ་སྐྱེད་བྱེད་དུ་དོན་མེད་དོ། །ཅི་སྟེ་སྐྱེ་བ་མེད་པ་ཡོངས་སུ་སྤང་བར་འདོད་པས། མིག་གི་རྣམ་པར་ཤེས་པ་དེ་མེད་དོ་ཞེ་ན། དེ་སྐད་སྨྲ་བ་འདི་ལ་ཡོད་པ་མ་ཡིན་པའི་བློ་ལས་མིག་ལ་སོགས་པ་རྣམས་གཞན་མ་ཡིན་ནོ་ཞེས་ཉེས་པ་བཤད་ཟིན་ཏོ། །དེའི་ཕྱིར་དེ་ལྟར་གཞན་ལས་སྐྱེ་བར་འདོད་པ་ན། དུས་མཉམ་པ་ལྟ་བུ་ལ་གཞན་སྲིད་དུ་བཅུག་ཀྱང་། སྐྱེ་བ་མི་སྲིད་ལ། དེ་མི་སྲིད་པའི་ཕྱིར་གཉིས་ཀ་མི་སྲིད་ཅིང་། སྔ་ཕྱི་ལྟ་བུ་ལ་སྐྱེ་བ་སྲིད་དུ་བཅུག་ཀྱང་གཞན་མི་སྲིད་ལ། དེ་མི་སྲིད་པའི་ཕྱིར་གཉིས་ཀའང་མི་སྲིད་པས། རྣམ་པ་ཐམས་ཅད་དུ་གཞན་ལ་སྐྱེ་ཞེས་པ་བརྗོད་བྱའི་དོན་གྱིས་སྟོང་པའི་སྒྲ་ཙམ་འབའ་ཞིག་ལུས་པར་ཟད་དོ། ། གསུམ་པ་ནི། ད་ནི་རྒྱུ་འབྲས་གཉིས་ལས་འབྲས་བུ་རྒྱུ་ལ་ལྟོས་པའི་དུས་ཡོད་པ་མ་ཡིན་པར་བསྟན་པའི་ཕྱིར། གལ་ཏེ་སྐྱེད་པར་བྱེད་པ་གང་གིས་བསྐྱེད་པར་བྱ་བ་རང་ལས་དོན་གཞན་པ་སྐྱེད་པར་བྱེད་པ་དེ་རྒྱུ་ཡིན་ན་བསྐྱེད་བྱ་ཡོད་པའམ། འོན་ཏེ་མེད་པ་དང་། གཉིས་ཀའམ་གཉིས་ཀ་དང་བྲལ་བ་ཞིག་སྐྱེད་པར་བྱེད་གྲངས། རྣམ་པ་གཞན་མི་སྲིད་པའི་ཕྱིར་རོ། །དེ་ལ་གྲངས་ཅན་པ་དང་། བྱེ་བྲག་ཏུ་སྨྲ་བ་ཁ་ཅིག་དང་། གངས་ཅན་པ་ཁ་ཅིག་འབྲས་བུ་ཡོད་པ་སྐྱེ་བར་འདོད་ཅིང་། བྱེ་བྲག་པ་དང་། མདོ་སྡེ་པ་དང་། རྣལ་འབྱོར་སྤྱོད་པ་བ་རྣམས་མེད་པ་སྐྱེ་བར་འདོད་ཅིང་། གཅེར་བུ་པ་ལ་སོགས་པ་ཡོད་མེད་གཉིས་ཀ་སྐྱེ་བར་འདོད་པས། དེ་ལ་རེ་ཞིག་ཕྱོགས་དང་པོ་ནི་མི་རིགས་ཏེ། བསྐྱེད་བྱ་ཡོད་པར་གྱུར་ན་སྐྱེད་བྱེད་ཅི་ཞིག་དགོས་ཏེ། སྐྱེས་པར་གྱུར་པ་སླར་ཡང་སྐྱེ་བ་རིགས་པའང་མ་ཡིན་ཉིད་ཅེས་སོགས་ཀྱིས་ཉེས་པ་བཤད་ཟིན་པའི་ཕྱིར་རོ། །དེའི་ཕྱིར། དེ་ལ་རྐྱེན་གྱིས་དགོས་པ་ཅུང་ཟད་ཀྱང་མེད་དོ། །གཉིས་པ་ལྟར་ཡང་མི་རིགས་ཏེ། བསྐྱེད་པར་བྱ་བ་མེད་ནའང་སྐྱེ་བྱེད་དེས་ནི་དགོས་པ་ཅི་ཞིག་བྱ་སྟེ། ། བོང་བུའི་ར་ལྟར་མེད་པའི་ཕྱིར་རོ། །བརྒྱ་པ་ལས། འབྲས་བུ་ཡོད་པར་གང་འདོད་དང་། །འབྲས་བུ་མེད་པར་གང་འདོད་ལ། །ཁྱིམ་གྱི་དོན་དུ་ཀ་བ་སོགས། ། བརྒྱན་པའི་དོན་ཡང་མེད་པར་འགྱུར། །ཞེས་དང་། དབུ་མ་ལས་ཀྱང་། ། འབྲས་བུ་ངོ་བོ་ཉིད་ཡོད་ན། །རྒྱུས་ནི་ཅི་ཞིག་སྐྱེད་པར་བྱེད། །འབྲས་བུ་ངོ་བོ་ཉིད་མེད་ན། །རྒྱུས་ནི་ཅི་ཞིག་སྐྱེད་པར་བྱེད། །སྐྱེ་བ་ཡོད་པ་མ་ཡིན་ན། །རྒྱུ་ཉིད་འཐད་པར་མི་འགྱུར་རོ། །རྒྱུ་ཉིད་འཐད་པ་ཡོད་མིན་ན། །འབྲས་བུ་གང་གི་ཡིན་པར་འགྱུར་ཞེས་གསུངས་སོ། །བསྐྱེད་བྱ་ཡོད་པ་དང་མེད་པ་གཉིས་ཉིད་ན་ཡང་དེ་ལ་རྐྱེན་དེ་རྣམས་ཀྱིས་ཅི་ཞིག་བྱ་སྟེ། ཕྱོགས་གཉིས་ཀ་ལ་ཉེས་པ་བཤད་ཟིན་པའི་ཕྱིར་དང་། ཡོད་པ་དང་མེད་པའི་ངོ་བོ་གཉིས་ནི་དུས་གཅིག་གི་ཚེ། ། གཅིག་ལ་སྲིད་པ་ཡང་མ་ཡིན་པས་གཉིས་ཀྱི་རང་བཞིན་གྱི་དངོས་པོ་ནི་ཡོད་པ་མ་ཡིན་པས། དེ་ལ་རྐྱེན་གྱིས་ཅི་ཞིག་བྱ། བསྟན་བཅོས་ལས། མྱ་ངན་འདས་པ་དངོས་པོ་དང་། །དངོས་མེད་གཉིས་ཀར་ཇི་ལྟར་འགྱུར། །དེ་གཉིས་གཅིག་ལ་ཡོད་མིན་ཏེ། །སྣང་བ་དང་ནི་མུན་པ་བཞིན། །ཞེས་དང་། བྱེད་པ་པོར་གྱུར་མ་གྱུར་དང་། །གྱུར་མ་གྱུར་དེ་མི་བྱེད་དོ། །ཡིན་དང་མ་ཡིན་གྱུར་ཅིག་ལ། ། ཕན་ཚུན་འགལ་བས་ག་ལ་ཞིག །ཅེས་གསུངས་སོ། །བསྐྱེད་བྱ་ཡོད་མེད་གཉིས་ཀ་དང་བྲལ་བ་ལའང་རྐྱེན་དེ་དག་གིས་ཅི་ཞིག་བྱ་སྟེ། ཡོད་པ་ཡང་མ་ཡིན། མེད་པ་ཡང་མ་ཡིན་པའི་ཡོད་མེད་གཉིས་ཀ་སྤངས་པའི་འབྲས་བུ་ཡོད་པ་མ་ཡིན་པའི་ཕྱིར་དང་། དགག་བྱ་ཡོད་མེད་གཉིས་མི་སྲིད་ན། དེ་བཀག་པའི་གཉིས་ཀ་མ་ཡིན་པ་མི་སྲིད་པའི་ཕྱིར་རོ། །བསྟན་བཅོས་ལས། དངོས་མིན་དངོས་པོ་མེད་མིན་པ། །མྱ་ངན་འདས་པར་གང་སྟོན་པ། །དངོས་པོ་པ་དང་དངོས་པོ་དག །གྲུབ་ན་དེ་ནི་གྲུབ་པར་འགྱུར་ཞེས་གསུངས་སོ། །གཞུང་དེ་དག་གིས་ནི་གཞན་ལས་སྐྱེ་བ་ཁོ་ན་ལ་འབྲས་བའི་མཐའ་བཞི་པོ་མི་རུང་བ་འབའ་ཞིག་ཏུ་མ་ཟད་ཀྱི། རང་དང་གཉིས་ཀ་དང་རྒྱུ་མེད་ལས་སྐྱེ་བ་དེ་དང་། གཙོ་བོ་དང་། དབང་ཕྱུག་ལ་སོགས་པ་ལས་སྐྱེ་བ་ལ་ཡང་འབྲས་བུའི་མཐའ་བཞི་པ་གང་ཡང་མི་རུང་བར་སྟོན་ཅིང་། རྟེན་ཅིང་འབྲེལ་པར་འབྱུང་བའི་སྐྱེ་བ་ཡང་སྤྲོས་པའི་མཐའ་བཞི་དང་བྲལ་བར་བསྟན་ཏོ། ། གཉིས་པ་ལ། ཕྱོགས་སྔ་མ་དང་། དེ་དགག་པ་གཉིས་ཀྱི་དང་པོ་ནི། གལ་ཏེ་ཁོ་བོ་ཅག་གིས་གཞན་ལས་སྐྱེ་བ་རབ་ཏུ་གྲུབ་པར་བྱ་བའི་ཕྱིར་རིགས་པ་གང་དང་གང་སྨྲས་པ་དེ་ཐམས་ཅད་བུད་ཤིང་སྐམ་པོ་མར་གྱིས་བྲན་པ་ལྟར། ཁྱོད་ཀྱི་བློའི་མེས་མ་ལུས་པར་སྲེགས་པས། ཁྱོད་ཀྱི་ཤེས་རབ་ཀྱི་མེ་སྦྱོར་བ་ལྟ་བུར་བྱེད་པའི་རིགས་པའི་བུད་ཤི་བསྐུལ་བས་ཆོག་གོ། །གལ་ཏེ་རིགས་པ་མ་བསྟན་ན། མངོན་པར་འདོད་པའི་དོན་མི་འགྲུབ་པ་མ་ཡིན་ནམ་ཞེ་ན། མ་ཡིན་ཏེ། དོན་གང་ཞིག་འཇིག་རྟེན་ཉིད་ལས་གྲུབ་པ་དེ་ནི། རིགས་པས་ཅི་ཡང་བྱ་བ་མེད་དེ། འཇིག་རྟེན་གྱི་མཐོང་བ་ནི་ཤིན་ཏུ་སྟོབས་དང་ལྡན་པའི་ཕྱིར་རོ་ཞེས་སྨྲས་པ། འཇིག་རྟེན་པ་གང་གིས་རིགས་པའི་རྗེས་སུ་མི་འབྲང་བར་རང་གི་ལྟ་བའམ་མཐོང་བ་ཁོ་ན་ལ་གནས་ནས་བླང་དོར་ལ་འཇུག་ལྡོག་བྱེད་ཅིང་། བྱས་པ་ལྟར་དོན་ཡང་ཐོབ་པས་འཇིག་རྟེན་པའི་མངོན་སུམ་གྱི་མཐོང་བ་ཉིད་ཤིན་ཏུ་སྟོབས་དང་ལྡན་ཞིང་ཚད་མར་འདོད་པས་ན། གཞན་སྐྱེ་སྒྲུབ་པའི་སྐབས་འདིར་མི་རིགས་པ་སྨྲས་པ་ཉིད་ཀྱིས་ལྟ་གོ་ཅི་ཞིག་བྱ་སྟེ། དངོས་པོ་རྣམས་ཀྱི་རྒྱུ་གཞན་ལས་འབྲས་བུ་གཞན་འབྱུང་བའང་འཇིག་རྟེན་པའི་མངོན་སུམ་གྱིས་རྟོགས་ཤིང་མཐོང་བར་འགྱུར་ཏེ། དེས་ན་འཐད་པ་མེད་པར་ཡང་དངོས་པོ་རྣམས་གཞན་ལས་སྐྱེ་བ་ཡོད་པས། གཞན་ལས་སྐྱེ་བ་འདིར་ནི་རིགས་པ་ཅི་ཞིག་དགོས་ཏེ། རིགས་པ་ཡང་དངོས་པོ་མངོན་སུམ་མ་ཡིན་པ་ཁོ་ན་ལ་འགོད་པར་འོས་ཀྱི། མངོན་སུམ་ལ་ནི་མ་ཡིན་ནོ་ཞེ་ན། ། གཉིས་པ་ལ། འཇིག་རྟེན་ལ་གཞན་སྐྱེ་གྲུབ་ཀྱང་དེ་ཁོ་ན་ཉིད་དཔྱོད་པའི་སྐབས་སུ་མི་གནོད་པ་དང་། གཞན་ལས་སྐྱེ་བ་འཇིག་རྟེན་ལ་ཡང་མ་གྲུབ་པ་གཉིས་ཀྱི་དང་པོ་ལ། ཞར་བྱུང་བདེན་པ་གཉིས་ཀྱི་རྣམ་བཞག་དང༌། དཀྱུས་མ་འཇིག་རྟེན་གྱིས་མི་གནོད་པར་བསྟན་པའོ། །
 
 
 དང་པོ་ལ་བདེན་གཉིས་ཀྱི་དབྱེ་བ་སྤྱིར་བསྟན། སོ་སོའི་ངོ་བོ་རྒྱས་པར་བཤད་པ་གཉིས་ཀྱི། དང་པོ་ལ་དངོས་དང་། ཞར་ལ་མཐོང་བ་བརྫུན་པའི་དབྱེ་བ་བསྟན་པ་གཉིས་ཀྱི་དང་པོ་ནི། 
 
 གང་ཞིག་བསྟན་བཅོས་ཀྱི་དོན་ཕྱིན་ཅི་མ་ལོག་པར་མ་རྟོགས་ཤིང་། ཐོག་མ་མེད་པའི་འཁོར་བར་དངོས་པོ་ལ་མངོན་པར་ཞེན་པའི་བག་ཆགས་བཞག་པ་ཡོངས་སུ་སྨིན་པ། དངོས་པོ་ལ་མངོན་པར་ཞེན་པའི་འཛའ་བོ་དང་བྲལ་བ། ཐོས་པས་འཇིག་རྟེན་གྱི་གནོད་པའི་རྡོལ་ཐབས་ལ་བརྟེན་པ་འདི་ནི་འཇིག་རྟེན་གྱི་བྱུང་ཚུལ་ཤིན་ཏུ་མང་ཞིང་། རྒྱ་ཆེ་བ་ལ་བཤད་པར་འཇིག་རྟེན་གྱི་གནོད་པའི་ལབ་བརྡོལ་ལས་བཟློག་པར་མི་ནུས་པས་འཇིག་རྟེན་གྱིས་གནོད་པའི་ཡུལ་ཁྱད་པར་ཅན་བསྟན་པའི་ཕྱིར་རེ་ཤིག་བདེན་པ་གཉིས་ཀྱི་རྣམ་པར་གཞག་པའི་དབང་དུ་བྱས་ནས་བཤད་པ། འདི་ན་བདེན་པ་གཉིས་ཀྱི་རང་གི་ངོ་བོ་ཕྱིན་ཅི་མ་ལོག་པར་མཁྱེན་པ་སངས་རྒྱས་བཅོམ་ལྡན་འདས་རྣམས་ཀྱིས་འདུ་བྱེད་སྨྱུ་གུ་ལ་སོགས་པ་ནང་དང་ཕྱི་རོལ་གྱི་དངོས་པོ་ཀུན་ལ་རང་གི་ངོ་བོ་རྣམ་པ་གཉིས་ཉེ་བར་བསྟན་ཏེ། འདི་ལྟ་སྟེ། དོན་དམ་པ་དང་། ཀུན་རྫོབ་བོ། །དེ་ལ་དོན་དམ་ནི། འཕགས་པ་ཡང་དག་གཟིགས་པ་རྣམས་ཀྱི་ཡང་དག་པའི་ཡེ་ཤེས་ཀྱི་གཟིགས་པའི་ཡུལ་དུ་བདག་གི་རང་གི་ངོ་བོ་རྙེད་པ་ཡིན་གྱི། རང་གི་བདག་ཉིད་ཀྱིས་གྲུབ་པ་ནི་མ་ཡིན་ཏེ། འདི་ནི་ངོ་བོ་གཅིག་ཡིན་ནོ། །ཀུན་རྫོབ་ནི་སོ་སོའི་སྐྱེ་བོ་མ་རིག་པའི་རབ་རིབ་ཀྱི་ལིང་ཏོག་གིས་བློའི་མིག་མ་ལུས་པར་ཁེབས་པ་རྣམས་ཀྱིས་བརྫུན་པ་མཐོང་བ་མ་རིག་པའི་སྟོབས་ཀྱིས་བདག་གིར་དངོས་པོ་རྙེད་པ་ཡིན་ཏེ། བྱིས་པ་རྣམས་ཀྱི་མཐོང་བའི་ཡུལ་དུ་གྱུར་བ་ཇི་ལྟ་བ་དེ་བཞིན་དུ། རང་གི་ངོ་བོ་གྲུབ་པ་ནི་མ་ཡིན་ནོ། །དེའི་ཕྱིར་དངོས་པོ་ཐ་དད་རང་གི་ངོ་བོ་གཉིས་ནི་འཛིན་པར་འགྱུར་རོ། །རང་བཞིན་དེ་གཉིས་ལས་ཡང་དག་པ་མཐོང་བའི་ཡུལ་གང་ཡིན་པ་དེ་ནི་དེ་ཁོ་ན་ཉིད་དེ་དོན་དམ་པའི་བདེན་པའོ། །དེའི་རང་གི་ངོ་བོ་ནི་བཤད་པར་བྱའོ། །མཐོང་བ་བརྫུན་པའི་ཡུལ་གང་ཡིན་པ་དེ་ནི་ཀུན་རྫོབ་ཀྱི་བདེན་པར་ཐུབ་པས་གསུངས་སོ། །དོན་དམ་ནི། གཟུགས་ནས་རྣམ་མཁྱེན་གྱི་བར་གྱི་ཆོས་འདི་དག་ཐམས་ཅད་ཡོད་པ་དང་མེད་པ་དང་། རྟག་པ་དང་ཆད་པ་དང་། ཤེས་པ་དང་ཤེས་བྱ་དང་། གཅིག་དང་ཐ་དད་ལ་སོགས་པའི་སྤྲོས་པའི་མཚན་མ་ཐམས་ཅད། གདོད་མ་ནས་བྲལ་བ་དང་། འཕགས་ཆེན་རྣམས་ཀྱི་མཉམ་བཞག་རྣམ་པར་མི་རྟོག་པའི་ཡེ་ཤེས་ཀྱིས་སྤྲོས་པ་དང་མཚན་མ་ཐམས་ཅད། འགའ་ཡང་མཐོང་བ་མེད་པའི་ཚུལ་དུ་སོ་སོ་རང་གིས་རིག་པའི་ཡེ་ཤེས་ཀྱིས་གཟིགས་པ་ལ་ནི་གཟུགས་ནས་རྣམ་མཁྱེན་གྱི་བར་གྱི་དོན་དམ་པའི་བདེན་པ་དང་། དེ་བཞིན་ཉིད་ཅེས་ཐ་སྙད་བཏགས་པར་ཟད་ཀྱི། འཕགས་པའི་མཉམ་བཞག་ལ་མ་ལྟོས་པའམ། དེ་ལས་ཐ་དད་པའི་དོན་དུ་གྲུབ་པ་ནི་མ་ཡིན་ཞིང་། དོན་དམ་པའི་བདེན་པ་ལས་ཐ་དད་པའི་འཕགས་པའི་མཉམ་བཞག་ཀྱང་ཡོད་པ་མ་ཡིན་ནོ། །ཡང་། གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ལ་བྱིས་པ་སོ་སོའི་སྐྱེ་བོ་རྣམས་ཀྱིས་གཟུགས་ཀྱི་མཚན་ཉིད་གཟུགས་སུ་རུང་བ་ནས། རྣམ་མཁྱེན་གྱི་མཚན་ཉིད་རྣམ་པ་ཐམས་ཅད་མངོན་དུ་བྱེད་པའི་བར་ངོ་བོ་དང་། ཡོད་པ་དང་མེད་པ་དང་གཅིག་དང་ཐ་དད། ཤེས་བྱ་དང་ཤེས་པ་དང་། བརྗོད་བྱ་དང་རྗོད་བྱེད་ལ་སོགས་པ་ཁྱད་པར་དུ་ཐོག་མ་མེད་པ་ནས་གོམས་པའི་དངོས་པོ་ལ་མངོན་པར་ཞེན་པའི་མ་རིག་པས་གང་ཟག་དང་། ། ཆོས་སུ་ཐ་སྙད་ཇི་སྙེད་བཏགས་པ་ཐམས་ཅད་གཟུགས་ནས་རྣམ་མཁྱེན་གྱི་བར་གྱི་ཀུན་རྫོབ་ཅེས་བྱ་སྟེ། དེ་དག་ཀྱང་རྟོག་མཁན་གྱི་མ་རིག་པ་དེ་ལས་ལོགས་སུ་ཐ་དད་པར་གྲུབ་པ་ཡང་མ་ཡིན་ལ། མ་རིག་པ་དེ་ཉིད་ཀྱང་མ་ཡིན་མོད་ཀྱི། མ་དཔྱད་ན་མ་བརྟགས་གཅིག་པུར་ཉམས་དགའ་བ་ཅུང་ཟད་དཔྱད་ན་རྒྱུ་རྐྱེན་རྟེན་འབྲེལ་ཚོགས་པ་ཙམ་ཡིན་གྱི། རང་བཞིན་བདེན་པར་མེད་པ་རྗོད་བྱེད་དང་། རྣམ་པར་རྟོག་པའི་ཐ་སྙད་ཀྱི་རྗེས་སུ་འཇུག་ལྡོག་བྱེད་པའི་ཕྱིར། མིང་ཙམ་བརྡ་ཙམ་ཐ་སྙད་ཙམ། རྣམ་པར་རྟོག་པ་ཙམ། སྒྲོ་བཏགས་པ་ཙམ་ཡིན་ཞིང་། ཤིན་ཏུ་ལེགས་པར་དཔྱད་ན། གཟུགས་ནས་རྣམ་མཁྱེན་གྱི་བར་གྱི་ཆོས་དེ་དག་ཉིད་གདོད་མ་ནས་སྤྲོས་པ་དང་མཚན་མ་ཐམས་ཅད་ཉེ་བར་ཞི་བ་ཡིན་གྱི། འཕགས་པས་གཟིགས་པས་སྤྲོས་བྲལ་དུ་སོང་བའམ། རིགས་པས་དཔྱད་པས་སྤྲོས་  པབྲལ་དུ་སོང་བའམ། སྟོང་པ་ཉིད་ཀྱིས་སྤྲོས་བྲལ་དུ་བྱས་པ་ལྟ་བུ་ནི་མ་ཡིན་ནོ། ། དེ་ལ་མ་དཔྱད་པ་དང་ཅུང་ཟད་དཔྱད་པའི་བློ་ངོར་རྙེད་པའི་ཆོས་རྣམས་ལ་ནི་ཀུན་རྫོབ་ཅེས་བྱ་ལ་ཤིན་ཏུ་ལེགས་པར་དཔྱད་པ་དང་། འཕགས་པའི་མཉམ་བཞག་གིས་རྙེད་པ་ལ་ནི་དོན་དམ་ཞེས་བྱའོ། །དེས་ན། དངོས་པོ་བུམ་པ་ལྟ་བུ་གཅིག་ལའང་བྱིས་པ་རྣམས་ཀྱིས་ནི་ངོ་བོ་ཉིད་དང་། ཁྱད་པར་དུ་སྒྲོ་གདགས་རྒྱུ་མཐའ་ཡས་པ་གཅིག་རྙེད་པས་ཀུན་རྫོབ་དང་། འཕགས་པ་རྣམས་ཀྱིས་དེ་དག་ཐམས་ཅད་གང་དུ་ཡང་མ་གཟིགས་པས།འགའ་ཡང་མཐོང་མེད་ཀྱི་ཡུལ་དེ་ལ་དོན་དམ་ཅེས་ཐ་སྙད་བྱས་པས། ། བདེན་པ་གཉིས་པོ་དེ་དོན་ལ་ཐ་དད་པ་མ་ཡིན་གྱི། འཁྲུལ་པ་དང་། མ་འཁྲུལ་བའི་བློ་ལ་ལྟོས་ཏེ། སོ་སོར་དབྱེ་བ་བྱས་པ་ཙམ་མོ། ། དབྱེ་བ་བྱས་པ་ཡང་བྱིས་པ་རྣམས་ཀྱི་བློ་ངོར་བྱིས་པས་མཐོང་བ་ཐམས་ཅད་བརྫུན་པ་བསླུ་བའི་ཆོས་ཅན་ཡིན་ནོ་ཞེས་གཞག་པའི་ཕྱིར་དུ་ཀུན་རྫོབ་དང༌། བྱིས་པ་རྣམས་ཀྱིས་ཇི་ལྟར་མཐོང་ཞིང་བཏགས་པ་ཐམས་ཅད་འཕགས་པ་རྣམས་ཀྱིས་འགའ་ཡང་མ་གཟིགས་པས། འཕགས་པས་མ་གཟིགས་ཤིང་མ་རྙེད་པ་དེ་དོན་ལ་གནས་ཞེས་དོན་དམ་དུ་བཞག་པས་བདེན་པ་གཉིས་ཀ་ཡང་བྱིས་པའི་བློས་ཏེ། དགོས་པའི་དབང་གིས་གསུངས་པ་ཡིན་གྱི། ། འཕགས་པས་བདེན་པ་གཉིས་གཟིགས་པ་དང་། གཉིས་སུ་ཡོད་པའི་སྒོ་ནས་མ་ཡིན་ཏེ། རིགས་པ་དྲུག་བཅུ་པ་ལས། དེ་ཉིད་མ་མཐོང་འཇིག་རྟེན་དང༌། །མྱ་ངན་འདས་པར་རློམ་སེམས་ཏེ། ། དེ་ཉིད་མཐོང་བ་འཇིག་རྟེན་དང་། །མྱ་ངན་འདས་པར་རློམ་སེམས་མེད། ། ཅེས་གསུངས་པ་ལྟར་རོ། །གང་དག་དགོངས་པ་ངེས་འགྲེལ་དང་། བྱམས་ཆོས་ཕྱི་མ་རྣམས་དང༌། ཐོགས་མེད་སྐུ་མཆེད་ཀྱི་གཞུང་ལུགས་རྣམས། དབུ་མ་ཆེན་པོའི་ངེས་དོན་སྒྲ་ཇི་ལྟ་བ་བཞིན་དུ། ཁས་ལེན་བཞིན་དུ། ཆོས་རྣམས་ཀྱི་བདག་མེད་པ་ཙམ་དང་། ངོ་བོ་ཉིད་མེད་པ་ཙམ་ལ་དོན་དམ་པའི་བདེན་པར་མི་འཇོག་གི། ཆོས་རྣམས་ལས་དོན་ལ་ཐ་དད་པའི་དེ་བཞིན་ཉིད་ཁས་བླངས་ནས། བདེན་གཉིས་ཐ་དད་པར་དོན་ལ་གནས་པར་སྨྲ་བ་ནི། རང་གིས་ངེས་དོན་ཁས་བླངས་པའི་ལུང་རྣམས་དང་ཡང་འགལ་ན། རྒྱལ་བའི་ཡུམ་ལ་སོགས་པ་ངེས་པའི་དོན་གྱིས་གསུང་རབ་རྣམས་དང་། ཀླུ་སྒྲུབ་ཡབ་སྲས་རྗེས་འབྲང་དང་བཅས་པ་སོགས་དང་འགལ་བ་ལྟ་སྨོས་ཀྱང་ཅི་དགོས། གནས་མའི་བུ་པ་ནས། མདོ་སྡེ་པའི་བར་ཉན་ཐོས་སྡེ་པ་དང་། རྒྱང་འཕན་ནས། གྲངས་ཅན་གྱི་བར་ཆོས་འདི་པ་ལས་ཕྱི་རོལ་དུ་གྱུར་པ་རྣམས་ཀྱི་ལུགས་ཀྱང་མ་ཡིན་ཏེ། དེ་དག་ཀྱང་རང་གིས་ཁས་བླངས་པའི་ལུང་ལས་འགོམ་མི་ནུས་ཤིང་། ཆོས་རྣམས་ལ་རིགས་པས་ཀྱང་། ། རྣམ་པར་དཔྱོད་པའི་ཕྱིར་རོ། །བདེན་གཉིས་དོན་ལ་ཐ་དད་ཡིན་ན། འཕགས་པ་ལ་ཐ་དད་དུ་སྣང་བར་འགྱུར་ཞིང་། འདོད་ན། འཕགས་པའང་འདུ་བྱེད་ཀྱི་མཚན་མ་དང་མ་བྲལ་བར་འགྱུར་བས། མྱང་འདས་དང་རྫོགས་པའི་བྱང་ཆུབ་གཏན་མི་སྲིད་པར་འགྱུར་ཏེ། དགོངས་འགྲེལ་ལས། གལ་ཏེ་འདུ་བྱེད་ཀྱི་མཚན་ཉིད་དང་། དོན་དམ་པའི་མཚན་ཉིད་ཐ་དད་པ་ཡིན་པར་གྱུར་ན་ནི། དེས་ན་བདེན་པ་མཐོང་བ་རྣམས་ཀྱང་འདུ་བྱེད་ཀྱི་མཚན་མ་དང་མ་བྲལ་བར་འགྱུར། འདུ་བྱེད་ཀྱི་མཚན་མ་དང་མ་བྲལ་བའི་ཕྱིར་བདེན་པ་མཐོང་བ་མཚན་མའི་འཆིང་བ་ལས་རྣམ་པར་མ་གྲོལ་བར་ཡང་འགྱུར། མཚན་མའི་འཆིང་བ་ལས་རྣམ་པར་མ་གྲོལ་ན། གནས་ངན་ལེན་གྱི་འཆིང་བ་ལས་ཀྱང་མ་གྲོལ་བར་འགྱུར། འཆིང་བ་དེ་གཉིས་ལས་རྣམ་པར་མ་གྲོལ་ན། བདེན་པ་མཐོང་བས་གྲུབ་པ་དང་། བདེ་བ་བླ་ན་མེད་པའི་མྱ་ངན་ལས་འདས་པ་ཐོབ་པར་ཡང་མི་འགྱུར། བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་མངོན་པར་རྫོགས་པར་འཚང་རྒྱ་བར་ཡང་མི་འགྱུར་རོ། །ཞེས་སོགས་རྒྱས་པར་བཀའ་རྩལ་ནས། མཐར། དེ་ལ་གང་དག་དེ་སྐད་ཅེས་འདུ་བྱེད་ཀྱི་མཚན་ཉིད། དོན་དམ་པའི་མཚན་ཉིད་ཐ་དད་པ་ཞེས་ཟེར་བ་དེ་དག་ནི་རྣམ་གྲངས་དེས་ན་ཁྱོད་ཀྱིས་འདི་ལྟར་ཚུལ་བཞིན་མ་ཡིན་པར་ཞུགས་པ་ཡིན་གྱི། ཚུལ་བཞིན་དུ་ཞུགས་པ་མ་ཡིན་པ་རིག་བར་བྱའོ་ཞེས་སོ། ། ཡང་། དོན་དམ་པ་དེ་ཆོས་ཐམས་ཅད་ཀྱི་ཆོས་ཉིད་དང་། དེ་བཞིན་ཉིད་དང་། སྤྱིའི་མཚན་ཉིད་མ་ཡིན་པར་གྱུར་ཏེ། ཆོས་རྣམས་ལས་གཞན་ཡིན་པའི་ཕྱིར་རོ། ། གཞན་ཡིན་ཡང་ཆོས་ཉིད་ཡིན་ན། ཐམས་ཅད་ཀྱང་ཐམས་ཅད་ཀྱི་ཆོས་ཉིད་དུ་ཧ་ཅང་ཐལ་ལོ། །དགོངས་འགྲེལ་ལས། བློ་གྲོས་ཤིན་ཏུ་རྣམ་དག །གལ་ཏེ་འདུ་བྱེད་ཀྱི་མཚན་ཉིད་དང༌། དོན་དམ་པའི་མཚན་ཉིད་ཐ་དད་པ་ཡིན་པར་གྱུར་ན་ཡང་། དེས་ན་འདུ་བྱེད་ཀྱི་མཚན་ཉིད་ཐམས་ཅད་ལ་དོན་དམ་པའི་མཚན་ཉིད་སྤྱིའི་མཚན་ཉིད་དུ་གྱུར་བ་མ་ཡིན་པར་འགྱུར་རོ་ཞེས་སོགས་སོ། །འདུ་བྱེད་རྣམས་ཀྱི་བདག་མེད་པ་ཉིད་དང་། ངོ་བོ་ཉིད་མེད་པ་ཙམ་ལ་དོན་དམ་དུ་བཞག་པ་མ་ཡིན་པར་འགྱུར་ཞིང་། ཀུན་ནས་ཉོན་མོངས་པ་དང་། རྣམ་བྱང་གཉིས་དུས་གཅིག་ཏུ་མཚན་ཉིད་ཐ་དད་དུ་གྲུབ་པ་འགྱུར་ཏེ། བདེན་གཉིས་དོན་ལ་ཐ་དད་དུ་གནས་པའི་ཕྱིར་རོ། །དགོངས་འགྲེལ་ལས། གལ་ཏེ་འདུ་བྱེད་ཀྱི་མཚན་ཉིད་དང་། དོན་དམ་པའི་མཚན་ཉིད་ཐ་དད་པ་ཡིན་པར་གྱུར་ན་ནི་དེས་ན་འདུ་བྱེད་རྣམས་ཀྱི་བདག་མེད་པ་ཙམ་དང་ངོ་བོ་ཉིད་མེད་པ་ཙམ་ཉིད་དོན་དམ་པའི་མཚན་ཉིད་ཡིན་པར་ཡང་མི་འགྱུར་ཀུན་ནས་ཉོན་མོངས་པའི་མཚན་ཉིད་དང་།རྣམ་པར་བྱང་བའི་མཚན་ཉིད་ཀྱང་དུས་གཅིག་ཏུ་མཚན་ཉིད་ཐ་དད་དུ་གྲུབ་པར་འགྱུར་རོ་ཞེས་གསུངས་སོ། །དེ་ཐམས་ཅད་ཀྱི་འཁོར་གསུམ་ཁས་བླངས་ཏེ། ལུང་དེ་དག་ཐམས་ཅད་ངེས་དོན་སྒྲ་ཇི་ལྟ་བར་ཁས་བླངས་པའི་ཕྱིར་རོ། །གཞན་ཡང་། དོན་དམ་པ་ཀུན་རྫོབ་ལས་གཞན་ན་ཡོད་པར་འདོད་པ་དང་། ཆོས་ཅན་གཏན་ནས་མེད་པའི་ཆོས་ཉིད་འདོད་པའང་ཤིན་ཏུ་འཁྲུལ་ཏེ། དགོངས་འགྲེལ་ལས། དུང་གི་དཀར་པོ་དང་། དུང་དང༌། གསེར་གྱི་སེར་པོ་དང༌། ། གསེར་དང་། པི་ཝང་གི་སྒྲའི་སྙན་པ་དང་། པི་ཝང་གི་སྒྲ་དང་། ཨ་ཀ་རུ་ནག་པོའི་དྲི་ཞིམ་པ་དང་། ཨ་ཀ་རུ་ནག་པོ་དང་། ན་ལེ་ཤཾ་གྱི་ཚ་བ་དང་། ན་ལེ་ཤོ་དང༌། ཨ་རུ་རའི་ཁ་བ་དང་། ཨ་རུ་ར་དང༌། ཤིང་བལ་གྱི་འདབ་མའི་འཇམ་པ་དང་། ཤིང་བལ་གྱི་འདབ་མ་དང་། མར་གྱི་ཉིང་ཁུ་དང་། མར་དང་། འདུ་བྱེད་ཐམས་ཅད་མི་རྟག་པ་ཉིད་དང་། ཟག་པ་བཅས་པ་ཐམས་ཅད་ལ་སྡུག་བསྔལ་བ་ཉིད་དང་། ཆོས་ཐམས་ཅད་ལ་གང་ཟག་བདག་མེད་པ་ཉིད་ཀྱང་དེ་དག་དང་འདོད་ཆགས་དང་། ཞེས་སྡང་དང་། གཏི་མུག་གི་མ་ཞི་བའི་མཚན་ཉིད་དང་། ཀུན་ནས་ཉོན་མོངས་པའི་མཚན་ཉིད་དང་། འདོད་ཆགས་དང་། ཞེ་སྡང་དང་། གཏི་མུག་རྣམས་ཏེ། དེ་དག་གི་སྔ་མ་རྣམས་ལ་ཉིད་ཀྱང་ཞེས་སྦྱར་ཏེ། མཚན་ཉིད་ཐ་དད་པ་མ་ཡིན་པའམ། མཚན་ཉིད་ཐ་དད་པར་གདགས་པར་སླ་བ་མ་ཡིན་ནོ། །བློ་གྲོས་ཤིན་ཏུ་རྣམ་དག །དེ་བཞིན་དུ། འདུ་བྱེད་ཀྱི་མཚན་ཉིད་དང་། དོན་དམ་པའི་མཚན་ཉིད་ཀྱང་མཚན་ཉིད་ཐ་དད་པ་མ་ཡིན་པའམ་མཚན་ཉིད་ཐ་དད་དུ་གདགས་པར་མི་བཟོད་ཅེས་སོགས་ནས། འདུ་བྱེད་ཁམས་དང་དོན་དམ་མཚན་ཉིད་ནི། །གཅིག་དང་ཐ་དད་བྲལ་བའི་མཚན་ཉིད་དེ། །གཅིག་དང་ཐ་དད་ཉིད་དུ་གང་རྟོག་པ། །དེ་དག་ཚུལ་བཞིན་མ་ཡིན་ཞུགས་པ་ཡིན། །ཞེས་གསུངས་པ་དང་འགལ་བའི་ཕྱིར་རོ། །དེ་བཞིན་དུ་མདོ་སྡེ་རྒྱན་ལས། ཡོད་མིན་མེད་མིན་དེ་བཞིན་མིན་གཞན་མིན་ཞེས་དང༌། དབུས་མཐའ་ལས། ཡོད་པ་མ་ཡིན་མེད་པ་མིན། །ཐ་དད་གཅིག་པའི་མཚན་ཉིད་མིན། །ཞེས་དང་། ཆོས་དང་ཆོས་ཉིད་རྣམ་འབྱེད་ལས། ། གཉིས་པོ་དེ་དག་ཉིད་གཅིག་པ་ཉིད་མ་ཡིན་ཞིང་། སོ་སོ་བ་ཉིད་མ་ཡིན་ཏེ། ཡོད་པ་དང་མེད་པ་དག་ཁྱད་པར་ཡོད་པ་དང་མེད་པའི་ཕྱིར་རོ་ཞེས་དང་། ཐེག་བསྡུས་ལས། ངོ་བོ་ཉིད་གསུམ་པོ་འདི་དག་གི་ཚུལ་ཅི་ཐ་དད་པ་ཞིག་གམ། ། འོན་ཏེ་ཐ་དད་མ་ཡིན་པ་ཡིན་ཞེ་ན། ཐ་དད་པ་ཡང་མ་ཡིན་ལ། ཐ་དད་པ་མ་ཡིན་པ་ཡང་མ་ཡིན་པར་བརྗོད་པར་བྱའོ་ཞེས་དང་། སུམ་ཅུ་པ་ལས། དེ་ཕྱིར་དེ་ཉིད་གཞན་དབང་ལས། །གཞན་མིན་གཞན་མིན་པ་འང་མིན། །མི་རྟག་ལ་སོགས་བཞིན་དུ་བརྗོད། །ཅེས་དང་། དེ་བཞིན་དུ་མངོན་པ་ཀུན་ལས་བཏུས་དང་། རྣམ་པར་གཏན་ལ་དབབ་པ་བསྡུ་བ་དང་། ཤཱནྟི་བ་སོགས་ཀྱིས་བདེན་གཉིས་གཅིག་དང༌། ཐ་དད་མ་ཡིན་པར་ཡང་ཡང་གསུངས་པ་དང་འགལ་ཏེ། མདོ་བསྟན་བཅོས་དེ་དག་ཐམས་ཅད་དང་། དབུ་མའི་ངེས་དོན་དང་། སློབ་དཔོན་དེ་དག་དབུ་མ་པའི་སྐྱེས་བུ་ཚད་ལྡན་དུ་ཁས་བླངས་པའི་ཕྱིར་རོ། །ཁ་ཅིག། བདེན་གཉིས་ངོ་བོ་གཅིག་ཏུ་འདོད་པ་ཡང་སྔར་གྱི་མདོ་བསྟན་བཅོས་རྣམས་ལ་ཚད་མར་བྱེད་པ་དང་འགལ་ཞིང་། མི་འཐད་དེ། དགོངས་འགྲེལ་ལས། བློ་གྲོས་ཤིན་ཏུ་རྣམ་དག །གལ་ཏེ་འདུ་བྱེད་ཀྱི་མཚན་ཉིད་དང་། དོན་དམ་པའི་མཚན་ཉིད་ཐ་དད་པ་མ་ཡིན་པར་འགྱུར་ན་ནི། དེས་ན་བྱིས་པ་སོ་སོའི་སྐྱེ་བོ་ཐམས་ཅད་བདེན་པ་མཐོང་བ་ཡིན་པར་ཡང་འགྱུར་ཏེ། སོ་སོ་སྐྱེ་བོ་ཁོ་ནར་གྱུར་བཞིན་དུ་གྲུབ་པ་དང་། བདེ་བ་བླ་ན་མེད་པའི་མྱ་ངན་ལས་འདས་པ་ཐོབ་པར་ཡང་འགྱུར།བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་ཡང་འགྱུར་རོ། །ཞེས་སོགས་དང་། དེ་བཞིན་དུ་སྦྱར་ཏེ། དེས་ན་ཇི་ལྟར་འདུ་བྱེད་ཀྱི་མཚན་ཉིད་ཀུན་ནས་ཉོན་མོངས་པའི་མཚན་ཉིད་དུ་རྟོགས་པ་དེ་བཞིན་དུ། དོན་དམ་པའི་མཚན་ཉིད་ཀྱང་ཀུན་ནས་ཉོན་མོངས་པའི་མཚན་ཉིད་དུ་རྟོགས་པར་འགྱུར་རོ་ཞེས་སོགས་དང་། དེས་ན་ཇི་ལྟར་དོན་དམ་པའི་མཚན་ཉིད། འདུ་བྱེད་ཀྱི་མཚན་ཉིད་ཐམས་ཅད་ལ་བྱེ་བྲག་མེད་པ་དེ་བཞིན་དུ། འདུ་བྱེད་ཀྱི་མཚན་ཉིད་ཐམས་ཅད་ཀྱང་བྱེ་བྲག་མེད་པར་འགྱུར་བ་དང༌། རྣལ་འབྱོར་པ་དག །འདུ་བྱེད་རྣམས་ལ་ཇི་ལྟར་མཐོང་བ་དང་། ཇི་ལྟར་ཐོས་པ་དང་། ཇི་ལྟར་བྱེ་བྲག་ཕྱེད་པ་དང་ཇི་ལྟར་རྣམ་པར་ཤེས་པ་ལས་གོང་དུ་དོན་དམ་པ་དོན་དམ་པ་ཡོངས་སུ་ཚོལ་བར་ཡང་མི་འགྱུར་རོ་ཞེས་སོགས་དང་། སྔར་གྱི་དཔེ་མང་པོ་དང་སྦྱར་བ་དང་། བསྟན་བཅོས་རྣམས་དང་ཡང་འགལ་ལོ། །གཞན་ཡང་། བདེན་གཉིས་ངོ་བོ་གཅིག་ན། ཀུན་རྫོབ་དོན་དམ་དུ་གཅིག་ན་འདུ་བྱེད་ཐམས་ཅད་བྱེ་བྲག་མེད་པ་དང་། ཁྱད་པར་མེད་པར་འགྱུར་བའི་དོན་སོགས་དང་འགལ་ལ། དོན་དམ་ཀུན་རྫོབ་དུ་གཅིག་ན་འདུ་བྱེད་ཐམས་ཅད་བྱེ་བྲག་མེད་པ་དང་། ཁྱད་པར་མེད་པར་འགྱུར་བའི་དོན་སོགས་དང་འགལ་ལ། དོན་དམ་ཀུན་རྫོབ་དུ་གཅིག་ན། དོན་དམ་ཀུན་ནས་ཉོན་མོངས་སུ་འགྱུར་བའི་སྐྱོན་དང་འགལ་ལོ། ། ཁ་ཅིག་ཀུན་རྫོབ་དུ་ངོ་བོ་གཅིག་ཞེས་དང་། ཀུན་རྫོབ་ཏུ་ངོ་བོ་ཐ་དད། ཅེས་སྨྲ་བ་ཡང་ཀུན་རྫོབ་བདེན་པ་ལ་རིགས་པས་དཔྱད་ནས་སྨྲ་བའི་ཕྱིར། སྔར་གྱི་སྐྱོན་ཐམས་ཅད་ལས་མ་འདས་སོ། །ཁ་ཅིག་བདེན་གཉིས་གཉིས་ཀ་དོན་ལ་ཡོད་པར་བྱས་ནས། དེ་ཉིད་དང་གཞན་དུ་རྗོད་དུ་མེད་པར་སྨྲ་བ་དང་། གཞན་ཡང་། གཉིས་ཆོས་ཀྱི་ཆོས་མང་པོ་དེ་ལྟར་སྨྲ་བ་ནི། གཅེར་བུ་པ་དང་། ། གནས་མ་བུ་ལ་སོགས་ཀྱི་ལུགས་ལ་མཛེས་པ་ཡིན་གྱི། མཁས་པ་རིགས་པ་སྨྲ་བ་དག་གི་ལུགས་མ་ཡིན་ཏེ། དོན་ལ་གཉིས་ཀ་ངོ་བོར་གྲུབ་ན་ངོ་བོ་གཅིག་མ་ཡིན་ན་ཐ་དད་ཡིན་དགོས་ཤིང་། ཐ་དད་མ་ཡིན་ན་གཅིག་ཡིན་དགོས་ཏེ། གཅིག་དང་དུ་མ་ཕན་ཚུན་སྤང་འགལ་ཡིན་པའི་ཕྱིར་རོ། །དབུ་མ་རྒྱན་ལས། གཅིག་དང་དུ་མ་མ་གཏོགས་པའི། །རྣམ་པ་གཞན་དང་ལྡན་པ་ཡི། །དངོས་པོ་མི་རུང་འདི་འདྲ་ནི། །ཕན་ཚུན་སྤངས་ཏེ་གནས་ཕྱིར་རོ། །ཞེས་དང་། རྣམ་འགྲེ་ལས། འདི་ལས་གཞན་དངོས་ཡོད་མ་ཡིན། །ཞེས་དང་། འདི་ལས་གཞན་པའི་རྣམ་པའང་མེད་ཅེས་སོགས་མཐའ་ཡས་སོ། །ཁ་ཅིག་ལྡོག་པ་དེ་ཉིད་དུ་རྗོད་དུ་མེད་ཅིང་། ངོ་བོ་གཞན་དུ་རྗོད་དུ་མེད་ཟེར་བ་ཡང་དེ་ལྡོག་པ་ཐ་དད་དུ་འདོད་པར་སྣང་སྟེ། ངོ་བོ་གཅིག་པ་ལ་སྐྱོན་རྗོད་ཟིན་ཅིང་། དེ་དག་གི་ལུགས་ལ་ལྡོག་པ་ཐ་དད་པའང་མི་རུང་སྟེ། བདེན་གཉིས་དོན་ལ་ངོ་བོར་གྲུབ་ཅིང་། ལྡོག་པ་དོན་ལ་མ་རེག་པའི་རྟོག་པས་སྒྲོ་བཏགས་འབའ་ཞིག་ཡིན་པའི་ཕྱིར་རོ། །ཁ་ཅིག་ཐ་མི་དད་ཀྱི་གཅིག་མ་ཡིན་རྫས་གཞན་མ་ཡིན་པའང་ནང་འགལ་ཏེ། དེ་ལྟ་ན་རྫས་གཅིག་ཏུ་འགྱུར་ཏེ། རྗེས་སུ་གྲུབ་ཅིང་། རྗེས་གཞན་མ་ཡིན་པའི་ཕྱིར་རོ། ། འཁོར་གསུམ་ཀ་ཁས་བླངས་སོ། །ཁ་ཅིག་དེ་གཉིས་གཅིག་པ་བཀག་པའི་ཐ་དད་ཡིན་ཟེར་བ་ནི་ཤིན་ཏུའང་ནང་འགལ་ཏེ། ཀུན་གཞི་དང་ཀུན་གཞི་ཆོས་ཉིད་ལྟ་བུ་གང་ཟག་གཅིག་གི་རྒྱུད་ལ་དུས་གཅིག་ཆར་དུ་སྤངས་བྱའི་རིག་པ་དང་གཉེན་'' པོའི་རིག་པའམ་ཀུན་རྫོབ་ཡེ་ཤེས་དང་དེའི་མི་མཐུན་ཕྱོགས་ཀྱི་རིག་པར་ཡོད་པར་འདོད་པའི་ཕྱིར་རོ། །གཅིག་པ་བཀག་པའི་ཐ་དད་ཅེས་པའང་མངོན་སུམ་རྗེས་དཔག་གཉིས་ཀྱི་སྣང་ཡུལ་གྱི་སྐབས་སུ་རྣམ་ངེས་ལས། འདིར་ཐ་དད་ཅེས་བྱ་བ་ཡང་ཐ་མི་དད་པ་བཀག་པ་ཉིད་དུ་ལྟ་བ་ཡི་ཡུལ་དུ་མ་ཉིད་དུ་ནི་མ་ཡིན་ནོ་ཞེས་པའི་གཞུང་ལ་བརྟེན་ནས། བོད་ཀྱི་སློབ་དཔོན་སྔ་མ་དག་གིས་ཐ་སྙད་བྱས་པར་ཟད་ལ། ལུང་དེའི་དོན་དང་འགལ་ཏེ། བདེན་གཉིས་དོན་ལ་ངོ་བོ་ཐ་དད་དང༌། ཡུལ་ཐ་དད་ན་ཡོད་པར་འདོད་པའི་ཕྱིར་རོ། །དེ་ལྟ་ན་བདེན་པ་གཉིས་པོ་འདི་གཅིག་གམ་ཐ་དད་ཅེ་ན། གཉིས་ཀ་མ་ཡིན་ཏེ། བྱིས་པའི་བློ་ལ་ལྟོས་ནས་ཀྱང་གཅིག་མ་ཡིན་ཏེ། དོན་དམ་པ་མི་སྣང་བའི་ཕྱིར་རོ། །ཐ་དད་པའང་མ་ཡིན་ཏེ། ཐ་དད་དུ་མ་མཐོང་བའི་ཕྱིར་རོ། །འཕགས་པའི་མཉམ་བཞག་ལ་ལྟོས་ནས་ཀྱང་གཅིག་མ་ཡིན་ཏེ། ཀུན་རྫོབ་སྣ་ཚོགས་པ་འདི་མི་སྣང་བའི་ཕྱིར་དང་། ཐ་དད་པའང་མ་ཡིན་ཏེ། ཐ་དད་དུ་མ་གཟིགས་པའི་ཕྱིར་རོ། །གཟིགས་ན་སྟོང་པ་མ་ཡིན་པའི་ཆོས་སྣང་བའི་ཕྱིར། འདུ་བྱེད་ཀྱི་མཚན་མ་དང་མ་བྲལ་བ་དང་། དེའི་ཕྱིར་མཚན་མའི་འཆིང་བ་ལས་མ་གྲོལ་བ་དང་། དེའི་ཕྱིར་གནས་ངན་ལེན་གྱི་འཆིང་བ་ལས་མ་གྲོལ་བར་འགྱུར་ཞིང་། དེ་གཉིས་ལས་མ་གྲོལ་ན། མྱང་འདས་དང་རྫོགས་པའི་བྱང་ཆུབ་གཏན་མི་སྲིད་པར་འགྱུར་བའི་ཕྱིར་རོ། །དེས་ན་འཕགས་པའི་ཡེ་ཤེས་ལ་ཁྱད་གཞི་འདི་དག་ཉིད་ཀྱང་མ་གཟིགས་ན། ཁྱད་ཆོས་གཅིག་དང་ཐ་དད་ལ་སོགས་པ་ལྟ་སྨོས་ཀྱང་ཅི་དགོས། བྱིས་པའི་བློ་ལ་ལྟོས་ནས་དེ་ཉིད་གཞན་དུ་རྗོད་དུ་མེད་པར་འཇོག་སྟེ། དེ་དག་ཕན་ཚུན་བདེན་པ་ལ་ལྟོས་ནས་བརྫུན་པ་དང་། བརྫུན་པ་ལ་བལྟོས་ནས་བདེན་པར་རྣམ་པར་བཞག་པའི་*# *# ཕྱིར། གཅིག་ལ་ལྟོས་ནས་གཅིག་རྣམ་པར་འཇོག་པའི་ཕྱིར་རོ། །གང་ཞིག་ལ་ལྟོས་པ་དེ་ནི་དེ་དང་གཅིག་མ་ཡིན་ཏེ། གཅིག་ལ་ལྟོས་ས་ལྟོས་ཆོས་གཉིས་འགལ་བའི་ཕྱིར་རོ། །གཞན་ཉིད་ཀྱང་མ་ཡིན་ཏེ། ལྟོས་པ་པོ་མ་གྲུབ་ན་གཞན་ཉིད་ཀྱང་མ་ཡིན་ལ། ལྟོས་པར་ཡང་མི་རུང་བའི་ཕྱིར་དང་། གྲུབ་ན་གཞན་ལ་ལྟོས་མི་དགོས་པའི་ཕྱིར་རོ། །གང་དག་བྱེ་བྲག་ཏུ་སྨྲ་བ་ནས་དབུ་མ་ཐལ་འགྱུར་བའི་བར། གྲུབ་མཐའ་སོ་སོ་དང་། གཞུང་ལུགས་སོ་སོའི་བདེན་གཉིས་ཀྱི་མཚན་ཉིད་མི་འདྲ་བ་མཐའ་ཡས་པ་རང་ལུགས་ལ་འགོད་པར་བྱེད་པ་ནི་རིགས་པའི་གནད་མ་ཤེས་ཤིང་། མཚན་ཉིད་དང་མཚན་གཞིའི་ཤན་མ་ཕྱེད་པ་སྟེ། གྲུབ་མཐའ་གོང་འོག་རྣམས་བདེན་གཉིས་ཀྱི་མཚན་གཞི་ལ་མི་མཐུན་པ་ཡིན་ཏེ། འོག་མ་འོག་མའི་དོན་དམ་དུ་སྒོ་བརྟགས་པའི་མཚན་གཞི་རྣམས་གོང་མ་གོང་མ་རྣམས་ཀྱི་རིགས་པས་འགོག་པའི་ཕྱིར་རོ། །མཚན་ཉིད་ལ་ནི་མི་མཐུན་པ་མེད་དེ། གལ་ཏེ་མི་མཐུན་ན། ཐུན་མོང་གི་མཚན་ཉིད་ཀྱི་སྒོ་ནས་མཚན་གཞི་ཡིན་མིན་རྣམས་ལ་དགག་སྒྲུབ་བྱ་མི་ནུས་པར་ཐལ་བའི་ཕྱིར་རོ། །དེས་ན་གྲུབ་མཐའ་གོང་འོག་ཐམས་ཅད་ཀྱི་ལུགས་ལ་གང་ལ་རིགས་པས་གནོད་པ་མེད་ཅིང་དཔྱད་བཟོད་པ་དེ་ནི་དོན་དམ་དང་། དེ་ལས་བཟློག་པ་ཀུན་རྫོབ་དང་། རང་གི་ངོ་བོ་མི་བསླུ་བར་དོན་ལ་གནས་པ་དོན་དམ་དང་། དེ་ལས་བཟློག་པ་ཀུན་རྫོབ་དང་། ཡུལ་ཅན་མ་གྲུབ་པའི་ཡུལ་དོན་དམ་དང་། འཁྲུལ་པའི་ཡུལ་ཀུན་རྫོབ་ཡིན་པར་ཐམས་ཅད་མཐུན་ནོ། །མཚན་གཞི་ནི། དངོས་སྨྲ་བ་རྣམས་ཀྱི་དོན་དམ་ནི། རིགས་པས་དཔྱད་བཟོད་ཀྱི་རྫས་སུ་ཡོད་པར་འདོད་དེ། རྣམ་པར་གཏན་ལ་དབབ་པ་བསྡུ་བ་ལས། དེ་བཞིན་ཉིད་རྫས་སུ་ཡོད་པར་བརྗོད་པར་བྱའམ།  བརྟགས་པའི་ཡོད་པར་བརྗོད་པར་བྱ་ཅེ་ན། སྨྲས་པ། རྫས་སུ་ཡོད་པར་བརྗོད་པར་བྱ་སྟེ། དོན་དམ་པས་བསྡུས་པ་ཡིན་པའི་ཕྱིར་རོ་ཞེས་འབྱུང་བ་ལྟ་བུའོ། །དབུ་མ་པ་རྣམས་ཀྱིས་དེ་འགོག་སྟེ། དེ་ལྟ་བུའི་དོན་དམ་པས་ཡོད་སྲིད་ན། སངས་རྒྱས་མི་སྲིད་ལ། སངས་རྒྱས་སྲིད་ནའང་དེ་མི་སྲིད་དེ་ཆོས་རྣམས་ལ་རང་བཞིན་རིགས་པས་དཔྱད་བཟོད་པའི་རྫས་སུ་ཡོད་པ་ཅུང་ཟད་སྲིད་ནའང་། གཞི་ལམ་འབྲས་གསུམ་དང་། ཆོས་དང་ཆོས་མ་ཡིན་པ་འབྲས་བུ་དང་བཅས་པ་དང༌། འཇིག་རྟེན་དང་འཇིག་རྟེན་ལས་འདས་པའི་ཐ་སྙད་མཐའ་དག་མི་རུང་བའི་ཕྱིར་ཏེ། རང་བཞིན་གཞན་དུ་འགྱུར་བ་ནམ་ཡང་མི་རིགས་པའི་ཕྱིར་རོ། །འདིར། སློབ་དཔོན་འཕགས་པའི་ཡེ་ཤེས་ཀྱི་ཡུལ་དུ་བྱས་པ་དང་། མདོ་བསྟན་བཅོས་གཞན་ལས། དོན་དམ་བློའི་ཡུལ་མ་ཡིན་པར་བཤད་པ་མི་འགལ་ཏེ། འདིར། རྣམ་དཔྱད་དུ་འགའ་ཡང་མ་མཐོང་བ་ལ། ཅིར་ཡང་མ་གཟིགས་པའི་ཚུལ་གྱིས་ཡེ་ཤེས་ཀྱིས་གཟིགས་པ་ཡིན་ལ། གཞན་དུ་ཡོངས་གཅོད་དུ་ཤེས་པ་དང་ཤེས་བྱའི་ཚུལ་གྱིས་རྣམ་ཤེས་ཀྱིས་མ་མཐོང་བ་ཡིན་པའི་ཕྱིར་རོ། ། གཉིས་པ་ལ། མཐོང་བ་བརྫུན་པའི་དབྱེ་བ་དངོས་དང་། དེས་ན་དེ་ཉིད་ལ་འཇིག་རྟེན་པས་མི་གནོད་པར་བསྟན་པ་གཉིས་ཀྱི་དང་པོ་ལ། ཡུལ་ཅན་དང་ཡུལ་གྱི་སྒོ་ནས་དབྱེ་བ་གཉིས་ཀྱི། དང་པོ་ནི། 
 
 དེ་ལྟར་བདེན་པ་གཉིས་རྣམ་པར་བཞག་ནས་མཐོང་བ་བརྫུན་པ་ཉིད་ལའང་མཐོང་བ་ཡང་དག་པ་དང་། བརྫུན་པ་གཉིས་ཡོད་པས། དེའི་ཡུལ་དང་ཡུལ་ཅན་བསྟན་པའི་ཕྱིར། མཐོང་བ་བརྫུན་པ་ལའང་དབྱེ་ན། རྣམ་པ་གཉིས་འདོད་དེ་དབང་པོ་དྲུག་པོ་རབ་རིབ་དང་བྲལ་ཞིང་མིག་སེར་ལ་སོགས་པ་ཕྱི་ནང་གི་འཁྲུལ་རྒྱུས་མ་ཉམས་པ་གསལ་པོ་ལས་བྱུང་བའི་ཤེས་པ་འཇིག་རྟེན་ན་ཡུལ་ཕྱིན་ཅི་མ་ལོག་པར་འཛིན་པར་གྲགས་པ་རྣམས་དང་། དབང་པོ་དྲུག་པོ་ཕྱི་ནང་གི་འཁྲུལ་རྒྱུས་བསླད་པ་ལས་བྱུང་བའི་སྐྱོན་ལྡན་ནོ། །དེ་ལ་སྐྱོན་དང་ལྡན་པའི་དབང་པོ་ཅན་རྣམས་ཀྱི་ཤེས་པ་གང་ཡིན་པ་དེ་ནི་དབང་པོ་དྲུག་པོ་སྐྱོན་མེད་པའི་ལེགས་པར་གྱུར་པའི་ཤེས་པ་ལ་ལྟོས་ནས་ལོག་པའི་ཤེས་པར་འདོད་དོ། ། གཉིས་པ་ལ། ཡུལ་ལ་བདེན་བརྫུན་གཉིས་སུ་སྤྱིར་དབྱེ་བ་དང་། ཡུལ་བརྫུན་པའི་དབྱེ་བ་བྱེ་བྲག་ཏུ་བཤད་པ་གཉིས་ཀྱི་དང་པོ་ནི། 
 
 ཇི་ལྟར་འཇིག་རྟེན་པ་འདི་དག་གི་ཤེས་པ་ལ་ཕྱིན་ཅི་ལོག་མ་ལོག་གི་སྒོ་ནས་གཉིས་ཡིན་པ་དེ་བཞིན་དུ། ཡུལ་ཡང་བདེན་བརྫུན་གཉིས་ཡིན་ནོ་ཞེས་བསྟན་པའི་ཕྱིར། ཕྱི་ནང་གི་རྐྱེན་གྱིས་གནོད་པ་མེད་པར་དབང་པོ་དྲུག་པོ་རྣམས་ཀྱིས་བཟུང་བར་བྱ་བའི་དོན་གང་ཞིག་འཇིག་རྟེན་གྱིས་རྟོགས་པ་དེ་ནི། འཇིག་རྟེན་ཉིད་ལས་བདེན་པ་ཡིན་ཏེ། འཇིག་རྟེན་པ་དག་ལ་སྣང་ཞིང་བདེན་པར་མངོན་པར་ཞེན་པས་ཐ་སྙད་དུ་མི་བསླུ་བའི་ཕྱིར་རོ། །འཕགས་པ་ལ་ལྟོས་ནས་ནི་མ་ཡིན་ཏེ། འཕགས་པ་རྣམས་ཀྱིས་ནི་མཉམ་བཞག་ཏུ་དེ་དག་འགའ་ཡང་མ་གཟིགས་ཤིང་། རྗེས་ཐོབ་དུ་བདེན་པ་མངོན་པར་ཞེན་པ་མེད་པའི་ཕྱིར་རོ། །ལྷག་མ་གཟུགས་བརྙན་ལ་སོགས་པ་དབང་པོ་གནོད་པ་ཅན་གྱི་ཡུལ་དུ་སྣང་བ་ནི་འཇིག་རྟེན་ཉིད་ལ་ལྟོས་ནས་ཀྱང་ལོག་པར་རྣམ་པར་བཞག་སྟེ། དེ་དག་ལ་འཇིག་རྟེན་པ་རྣམས་སྣང་ཡང་། བདེན་པར་མངོན་པར་ཞེན་པ་མེད་ལ། ཁ་ཅིག་གིས་ཞེན་ཡང་སྣང་བ་མེད་པས་ཐུན་མོང་གི་བླང་དོར་གྱི་ཡུལ་དུ་ཐ་སྙད་མི་བྱེད་པའི་ཕྱིར་རོ། །དེ་ལ་རབ་རིབ་དང་། མིག་སེར་ལ་སོགས་པ་དག་དང་། ད་རྡུ་ར་ཟོས་པ་དག་ནི་དབང་པོ་ལ་གནོད་པའི་རྐྱེན་ནང་ན་ཡོད་པའོ། །ཏིལ་མར་དང་། ཆུ་དང་། མེ་ལོང་དང་། བྲག་ཕུག་ལ་སོགས་པ་དང་། ཉི་མའི་འོད་ཟེར་ཡུལ་དང་དུས་ཁྱད་པར་ཅན་ཉེ་བར་གྱུར་པ་སོགས་ནི། དབང་པོ་ལ་གནོད་པའི་རྐྱེན་ཕྱི་ན་ཡོད་པ་ཡིན་ཏེ། དེ་དག་གི་དབང་གིས་ནང་གི་འཁྲུལ་རྒྱུ་མེད་པར་ཡང་གཟུགས་བརྙན་དང་། བྲག་ཆ་དང༌། སྨིག་རྒྱུའི་ཆུ་ལ་སོགས་པར་སྣང་བ་འབྱུང་ངོ༌། །དེ་བཞིན་དུ། མིག་འཕྲུལ་མཁན་ལ་སོགས་པས་སྦྱར་བའི་སྨན་དང་། སྔགས་ལ་སོགས་པ་དག་ཀྱང་ཕྱིའི་རྐྱེན་ཡིན་ནོ། །ཡིད་ཀྱི་དབང་པོ་ལ་གནོད་པའི་རྐྱེན་ནི། དེ་དག་དང་ཡང་དག་པ་མ་ཡིན་པས་བྱས་པའི་ཕྱི་ནང་གི་མུ་སྟེགས་རྣམས་ཀྱི་གྲུབ་པའི་མཐའ་ལ་སོགས་དང་རྗེས་སུ་དཔག་པ་ལྟར་སྣང་བ་རྣམས་སོ། །འདིར་ཁ་ཅིག །ཐལ་རང་གི་ཁྱད་པར་ལ། རང་ལུགས་ལ་ཀུན་རྫོབ་ལ་ཡང་ལོག་གི་ཁྱད་པར་འདོད་མི་འདོད་ཀྱིས་འཇོག་ཟེར་བ་དང་། ཐལ་འགྱུར་བའི་ལུགས་ལའང་ཡང་ལོག་གི་ཁྱད་པར་རང་ལུགས་ལ་ཡོད་ཟེར་བ་དང་། ཐ་སྙད་དུ་ཡང་མེད་ཟེར་བ་རྣམས་ནི་མི་འཐད་དེ། རང་རྒྱུད་པའི་ལུགས་ལའང་ད་ལྟར་གྱི་སྣང་བ་དང་། རྨི་ལམ་གྱི་སྣང་བ་གཉིས་ཁྱད་པར་གཏན་ནས་མེད་ན་ཐལ་འགྱུར་བའི་ལུགས་ལ་ལྟ་སྨོས་ཀྱང་ཅི་དགོས། ཐ་སྙད་དུའང་ཡང་ལོག་གི་དབྱེ་བ་འཇིག་རྟེན་ལ་ལྟོས་ཏེ་མི་འཇོག་ན། གཞུང་ཚིགས་བཅད་གསུམ་རྩ་འགྲེལ་དང་བཅས་པ་དང་འགལ་ལོ། །རང་རྒྱུད་པ་རང་ལུགས་ལ་ཡང་ལོག་གི་ཐ་སྙད་མི་འདོད་ན། བདེན་གཉིས་ལས། སྣང་དུ་འདྲ་ཡང་དོན་བྱེད་ནུས་པའི་ཕྱིར་དང་མི་ནུས་ཕྱིར། །ཡང་དག་ཡང་དག་མ་ཡིན་པའི། །ཀུན་རྫོབ་ཀྱི་ནི་དབྱེ་བ་བྱས། །ཞེས་པ་དང་འགལ་ལོ་ཞེ་ན། དེ་ནི་དབུ་མ་པའི་རང་ལུགས་མ་ཡིན་གྱི། འཇིག་རྟེན་ན་གྲགས་པ་བཞིན་བརྗོད་པ་ཡིན་ཏེ། འགྲེལ་པར། ཆུ་ལ་སོགས་པ་དང་སྨིག་སྒྱུ་ལ་སོགས་པ་དག་འཇིག་རྟེན་གྱིས་ཡང་དག་པ་དང་། ཡང་དག་པ་མ་ཡིན་པར་རྟོགས་སོ་དངོས་སུ་ན་གཉིས་ནི་ངོ་བོ་ཉིད་མེད་པ་ཉིད་དུ་མཚུངས་པ་ཁོ་ནའོ་ཞེས་དང་། འགྲེལ་བཤད་དུ། གལ་ཏེ་ཡང་དག་པ་དང་ཡང་དག་པ་མ་ཡིན་པའི་བྱེ་བྲག་ཡོད་ན། འོ་ན་ནི། དངོས་པོ་དག་ངོ་བོ་ཉིད་མེད་པ་མ་ཡིན་ནོ་སྙམ་པ་ལ། དངོས་སུ་ན་གཉིས་སུ་ནི་ཞེས་བྱ་བ་ལ་སོགས་པ་སྨོས་སོ། །ཇི་ལྟར་ངོ་བོ་ཉིད་མཚུངས་ཞེ་ན། ངོ་བོ་ཉིད་མེད་པ་ཉིད་དུ་ཞེས་བྱ་བ་སྨོས་སོ་ཞེས་དང་། འགྲེལ་པར། དོན་བྱེད་པ་ལ་བསླུ་བ་དང་མི་བསླུ་བ་ཡང་ཇི་ལྟར་གྲགས་པ་ཁོ་ན་བཞིན་ཏེ། དེའང་ངོ་བོ་ཉིད་མེད་པའི་ཕྱིར་རོ་ཞེས་དང་། འགྲེལ་བཤད་དུ། ཅིའི་ཕྱིར་ཞེ་ན། དོན་བྱེད་པ་དེ་ཡང་ངོ་བོ་ཉིད་མེད་པའི་ཕྱིར་ཞེས་འབྱུང་བའི་ཕྱིར་རོ། །དེ་ལྟ་མ་ཡིན་ན། རང་རྒྱུད་པ་རྣམས་ཀྱིས། རྨི་ལམ་དང་། སྒྱུ་མ་ལ་སོགས་པ་བརྫུན་པའི་དཔེ་དུ་མས་ཆོས་ཐམས་ཅད་རང་བཞིན་མེད་པར་སྒྲུབ་པ་ཇི་ལྟར་འཐད་དེ། དཔེ་དང་དོན་ལ་འདྲ་བ་མེད་པའི་ཕྱིར་རོ། །རང་རྒྱུད་པའི་ལུགས་ལའང་དེ་དག་ཁྱད་པར་མེད་དེ། ། སྣང་ཙམ་དུ་གཉིས་ཀ་ཡོད་ལ། དཔྱད་ན་གཉིས་ཀ་ཡོད་པ་མ་ཡིན་པའི་ཕྱིར་རོ། ། གཉིས་པ་ནི། 
 
 བཤད་ཟིན་པའི་དོན་དེ་ཉིད་ཀྱི་ཕྱོགས་གཅིག་དཔེར་བརྗོད་པའི་ཚུལ་གྱིས་བསྟན་པའི་ཕྱིར་གནས་ལུགས་མི་ཤེས་པའི་བདག་ཉིད་མཐུག་པོ་ཉིད་ཀྱིས་རབ་ཏུ་བསྐྱོད་ཅིང་བརླབས་པར་བྱས་པའི་ཕྱི་ནང་གི་མུ་སྟེགས་ཅན་རྣམས་ཀྱི་རང་གི་གཞུང་ལུགས་སུ་བདག་དང་གཙོ་བོ་དང་དབང་ཕྱུག་དང་། རྡུལ་ཕྲན་དང་། ཀུན་གཞི་ལ་སོགས་པ་བདག་ཉིད་ཇི་ལྟ་བ་བཞིན་དུ་བརྟགས་པ་དང་། དབང་པོའི་བསླད་པའི་སྣང་བ་སྒྱུ་མ་དང་། སྨིག་སྒྱུ་དང་། གཟུགས་བརྙན་ལ་སོགས་པ་ལ་རྟ་གླང་དང་། ཆུ་དང་བྱད་བཞིན་ལ་སོགས་པར་ཀུན་དུ་བརྟགས་པ་གང་ཡིན་པ་དེ་དག་ནི་འཇིག་རྟེན་གྱི་ཐ་སྙད་ལས་ཀྱང་ཡོད་པ་མིན་པ་འདི་དེ་འཇིག་རྟེན་པ་དག་དེ་དག་གི་སྒོ་ནས་ཐ་སྙད་བྱེད་པ་མེད་པའི་ཕྱིར་རོ། །ཕྱི་ནང་གི་མུ་སྟེགས་རྣམས་ཀྱིས་རྣམ་པར་གཞག་པ་རྣམས་དོན་དམ་པར་མེད་མོད། ཐ་སྙད་དུ་ཇི་ལྟར་མེད་ཅེ་ན། འདི་དག་ནི་ཕུལ་དུ་བྱུང་བར་འགྲོ་བར་འདོད་པས། ཤིང་ལ་འཛེགས་ཏེ་ཡལ་ག་སྔ་མ་བཏང་ནས་ཕྱི་མ་མ་བཟུང་བ་ལྟར། དེ་ཁོ་ན་ཉིད་ལ་འཇུག་པར་འདོད་པས་དངོས་པོ་འཇིག་རྟེན་གྱི་སྐྱེ་བ་མ་བྱུང་བ་གནག་རྫི་དང་། བུད་མེད་ལ་སོགས་པ་ཡན་ཆད་ལ་གྲགས་པའི་སྐྱེ་བ་དང་། འཇིག་པ་ལ་སོགས་པ་ཕྱིན་ཅི་མ་ལོག་པ་ངེས་པར་མ་བཟུང་བར་ལྟ་བ་ངན་པའི་རི་སུལ་དག་ཏུ་ལྟུང་བར་འགྱུར་ཞིང་། བདེན་པ་གཉིས་མཐོང་བ་དང་བྲལ་བས་འབྲས་བུ་མི་མཐོང་བར་འགྱུར་རོ། །དེའི་ཕྱིར་འདི་དག་གིས་གང་བཏགས་པ་ཡོན་ཏན་གསུམ་ལ་སོགས་པ་དེ་དག་ནི་འཇིག་རྟེན་གྱི་ཀུན་རྫོབ་དུ་ཡང་ཡོད་པ་མ་ཡིན་ན། དོན་དམ་པར་ལྟ་སྨོས་ཀྱང་ཅི་དགོས། འོ་ན། དེ་བློ་ལ་ལྟོས་གཉིས་ཆར་བདེན་པ་སྟེ། དོན་གསལ་མཐོང་ལ་གཉིས་ཀའང་བརྫུན་པ་ཡིན་ཞེས་རབ་རིབ་ཅན་གྱི་མཐོང་བ་ལ་ལྟོས་ཏེ། སྐྲ་ཤད་ཀྱི་རྣམ་པ་ཡང་བདེན་པར་ཡོད་པ་མ་ཡིན་ནམ། དེ་བཞིན་དུ། ཕྱི་ནང་གི་མུ་སྟེགས་པ་རྣམས་ཀྱང་རང་གི་མངོན་པར་འདོད་པའི་དོན་དེ་ལ་བདེན་ཞེན་ཡོད་ཀྱི་བར་དུ། དེ་དག་གི་བློ་ངོར་དོན་དེ་བདེན་པ་ཡང་ཡིན་ལ། དེ་དག་འཇིག་རྟེན་པ་ཡང་ཡིན་པས་དེ་དག་ཀྱང་ཀུན་རྫོབ་ཀྱི་བདེན་པར་འགྱུར་ཞེ་ན། ། མ་ཡིན་ཏེ། དོན་དམ་པའི་བདེན་པ་འཕགས་པའི་སྐྱེ་བོ་ཐམས་ཅད་ཀྱི་གཟིགས་པ་ལ་ལྟོས་ཏེ་འཇོག་པ་ལྟར་ཀུན་རྫོབ་ཀྱི་བདེན་པ་ཡང་། འཇིག་རྟེན་གྱི་གྲགས་པ་དང་མཐོང་བ་ལ་ལྟོས་ནས་བཞག་པ་ཡིན་པས། སྒྱུ་མ་དང་རྨིག་སྒྱུ་ལ་སོགས་པ་འཇིག་རྟེན་ལ་དོན་བྱེད་ནུས་པར་མ་གྲགས་ཤིང་། ཕྱི་ནང་གི་མུ་སྟེགས་རྣམས་ཀྱིས་བརྟགས་པ་རྣམས་ཀྱང་འཇིག་རྟེན་ན་ཐ་སྙད་མི་བྱེད་པའི་ཕྱིར་རོ། །དཔེར་ན། གཅིག་གིས་ཕྱིན་ཅི་ལོག་ཏུ་སྒྲོ་བཏགས་པའམ་མཐོང་བ་དེ་ཐམས་ཅད་ཀྱིས་འདོད་དགོས་པ་མ་ཡིན་ཞིང་། ཐམས་ཅད་ཀྱི་ཐ་སྙད་དང་འགལ་ན། སྔ་མ་དེ་གྲགས་པ་དང་འགལ་ནས་འདོར་དགོས་པ་བཞིན་ནོ། དེ་བློ་ལ་ལྟོས་གཉིས་ཆར་བདེན་པ་སྟེ་ཅེས་སོགས་ཀྱིས་མི་གནོད་དེ། འདིར་ནི་འཇིག་རྟེན་གྱི་གྲགས་པ་ལ་ཡང་ལོག་གཉིས་སུ་ཕྱེ་བ་ཡིན་ལ། དེར་ནི་དེ་ཁོ་ན་ཉིད་དཔྱོད་པའི་སྐབས་སུ་ཡང་ལོག་གཉིས་བདེན་ན་བདེན་སྙམ། བརྫུན་ན་བརྫུན་མཉམ་དུ་མཚུངས་པས་ཁྱད་པར་མེད་པར་སྟོན་པའི་སྐབས་ཡིན་པའི་ཕྱིར་རོ། ། གཉིས་པ་ནི། དེ་ལྟར་འཇིག་རྟེན་པའི་རྗེས་སུ་འབྲངས་ནས་ཀུན་རྫོབ་ཀྱི་བདེན་པའི་དབྱེ་བའི་རྣམ་བཞག་བྱས་པའི་ཕྱིར། འཇིག་རྟེན་གྱི་མངོན་སུམ་གྱིས་གཞན་སྐྱེ་འགོག་པ་ལ་གནོད་པ་མ་ཡིན་ཏེ། གཞན་སྐྱེ་འགོག་པ་ནི་འཇིག་རྟེན་པའི་མཐོང་བ་ཁོ་ན་ལ་གནས་ནས་ནི་མ་ཡིན་ནོ། །འོ་ན་ཅི་ཞེ་ན། 
 
 འཕགས་པ་རྣམས་ཀྱི་གཟིགས་པ་ཁས་བླངས་ནས་ཡིན་ནོ། །དེའི་ཕྱིར་ཇི་ལྟར་མིག་ནི་ར་རིབ་ཅན་རྣམས་ཀྱིས་སྐྲ་ཤད་ལ་སོགས་པ་དམིགས་པ་ཡིས་རབ་རིབ་མེད་པའི་ཤེས་པ་ལ་གནོད་པ་མིན་པ་དེ་བཞིན་དུ། ཟག་པའི་དྲི་མ་མེད་པ་འཕགས་པའི་ཡེ་ཤེས་སྤང་པ་སོ་སོ་སྐྱེ་བོ་རྣམས་ཀྱི་བློས་གཞན་ལས་སྐྱེ་བ་སོགས་མཐོང་དུ་ཟིན་ཀྱང་། མ་རིག་པའི་རབ་ཀྱི་དྲི་མ་མེད་པའི་འཕགས་པའི་བློ་གཟིགས་པ་ཟག་པ་མེད་པ་ལ་གནོད་པ་ཡོད་པ་མ་ཡིན་པས། རྣམ་པ་དེ་ལྟ་བུའི་ཡུལ་ལ་འཇིག་རྟེན་གྱིས་མ་གནོད་དོ། །དེའི་ཕྱིར་ཕ་རོལ་པོ་ནི་དམ་པ་དག་གི་གཞད་གད་ཀྱི་གནས་ཏེ། དེ་ཁོ་ན་ཉིད་དཔྱད་པའི་སྐབས་སུ་འཇིག་རྟེན་ཚད་མར་བྱེད་པའི་ཕྱིར་རོ། ། གཉིས་པ་ལ། ཀུན་རྫོབ་དང་། དོན་དམ་བདེན་པའི་རང་བཞིན་བཤད་པ་གཉིས་ཀྱི། དང་པོ་ནི། 
 
 དེའི་ཕྱིར་འདིས་ནི་ཀུན་རྫོབ་དང་། དོན་དམ་པའི་དབྱེ་བས་དངོས་པོ་རྣམས་ཀྱི་ངོ་བོ་གཉིས་སུ་རྗོད་ནས་འཇིག་རྟེན་ཀུན་རྫོབ་ཀྱི་བདེན་པ་བསྟན་པའི་ཕྱིར། འདིའི་སེམས་ཅན་རྣམས་གནས་དུས་ཀྱི་དོན་ལ་རྨོངས་པར་བྱེད་པས་ན། གཏི་མུག་སྟེ། མ་རིག་པ་དངོས་པོའི་རང་གི་ངོ་བོ་ཡོད་པ་མ་ཡིན་པ་སྒྲོ་འདོགས་པར་བྱེད་པས་རང་བཞིན་ཇི་ལྟ་བ་བཞིན་དུ་མཐོང་བ་ལ་སྒྲིབ་པར་བྱེད་པའི་ཕྱིར་ཀུན་རྫོབ་ཞེས་བྱ་སྟེ། གཏི་མུག་གི་རང་བཞིན་ཀུན་རྫོབ་དེས་དངོས་པོ་གང་ཞིག་བདེན་པར་སྣང་ཞིང་། རང་བཞིན་མེད་བཞིན་དུ། རང་བཞིན་དུ་སོ་སོར་སྣང་ཞིང་ཞེན་པ་དེ་ནི། གནས་ལུགས་ལ་མ་ཞུགས་པས་བཅོས་མ་རྟེན་ཅིང་འབྲེལ་པར་འབྱུང་བ་ཡིན་ལ། དེ་ནི་ཀུན་རྫོབ་ཀྱི་བདེན་པ་ཡིན་ནོ་ཞེས་བདེན་པ་གཉིས་ཀྱི་རང་བཞིན་ཇི་ལྟ་བ་བཞིན་གཟིགས་པའི་ཐུབ་པ་དེས་གསུངས་ཏེ། བརྟེན་ནས་བྱུང་བ་གཟུགས་བརྙན་དང་། བྲག་ཆ་ལ་སོགས་པ་ཅུང་ཟད་གཅིག་ནི་བརྫུན་པ་མ་རིག་པ་དང་ལྡན་པ་རྣམས་ལ་སྣང་ལ། སྔོན་པོ་ལ་སོགས་པ་གཟུགས་དང་། སེམས་དང་། ཚོར་བ་ལ་སོགས་པ་ཅུང་ཟད་ཅིག་ནི་བདེན་པར་སྣང་སྟེ། རང་བཞིན་ནི་མ་རིག་པ་དང་ལྡན་པ་ལ་རྣམ་པ་ཐམས་ཅད་དུ་མི་སྣང་ངོ༌། །དེའི་ཕྱིར། རང་བཞིན་དེ་དང་གང་ཞིག་ཀུན་རྫོབ་དུ་ཡང་བརྫུན་པ་ནི་ཀུན་རྫོབ་ཀྱི་བདེན་པ་མ་ཡིན་ནོ། །དེ་ལྟར་རེ་ཞིག་སྲིད་པའི་ཡན་ལག་གིས་བསྡུས་པ་ཉོན་མོངས་པ་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པ་རྣམ་པར་བཞག་གོ། །ཀུན་རྫོབ་ཀྱི་བདེན་པ་དེ་དང་ཡང་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་ཉོན་མོངས་པ་ཅན་གྱི་མ་རིག་པ་སྤངས་པ་འདུ་བྱེད་གཟུགས་བརྙན་ལ་སོགས་པའི་ཡོད་པ་ཉིད་དང་འདྲ་བར་གཟིགས་པ་རྣམས་ལ་ནི་བཅོས་མར་གྱུར་པའི་དངོས་པོ་ཡིན་གྱི་བདེན་པ་ནི་མ་ཡིན་ཏེ། ། བདེན་པར་མངོན་པར་རློམ་པ་མེད་པའི་ཕྱིར་རོ། །བྱིས་པ་རྣམས་ལ་ནི་སླུ་བ་བྱེད་པ་ཡིན་ལ། འཕགས་པ་རྣམས་ལ་ནི་སྒྱུ་མ་ལ་སོགས་པ་ལྟར་རྟེན་ཅིང་འབྲེལ་པར་འབྱུང་བ་ཉིད་ཀྱི་ཀུན་རྫོབ་ཙམ་དུ་འགྱུར་རོ། །ཀུན་རྫོབ་ཙམ་པོ་དེ་ཡང་ཤེས་བྱའི་སྒྲིབ་པའི་མཚན་ཉིད་ཅན་མ་རིག་པ་ཙམ་ཀུན་དུ་སྤྱོད་པའི་ཕྱིར། སྣང་དང་བཅས་པའི་སྤྱོད་ཡུལ་ཅན་གྱི་འཕགས་པ་རྣམས་ཀྱི་རྗེས་ཐོབ་ལ་སྣང་གི། སྣང་བ་མེད་པའི་སྤྱོད་ཡུལ་མངའ་བ་མཉམ་བཞག་གི་གནས་སྐབས་སུ་ནི་མ་ཡིན་ཏེ། སྤྲོས་པ་ཐམས་ཅད་ཉེ་བར་ཞི་བའི་ཕྱིར་རོ། །འདིར། འགྲེལ་པར། སྣང་བ་མེད་པའི་སྤྱོད་ཡུལ་མངའ་བ་རྣམས་ལ་ནི་མ་ཡིན་ནོ་ཞེས་པ་འགྲེལ་བཤད་ཀྱིས་སངས་རྒྱས་ལ་སྦྱར་བ་ནི་མི་འཐད་དེ། གཞུང་འོག་མ་དང་ཟློའི་ཤིང་འཕགས་པ་འོག་མ་གསུམ་གྱི་མཉམ་བཞག་ལ་སྤྲོས་པ་མ་ཞི་བར་ཐལ་བའི་ཕྱིར་རོ། །སངས་རྒྱས་རྣམས་ལ་ནི་རྣམ་པ་ཐམས་ཅད་སྣང་བ་མ་ཡིན་ཏེ། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་པའི་ཕྱིར་སེམས་དང་སེམས་ལས་བྱུང་བའི་རྒྱུ་བ་གཏན་ལོག་པ་ཡིན་ནོ། །དེའི་རྒྱུ་མཚན། མ་རིག་པ་ནི་གཉིས་ཏེ། ། ཉོན་མོངས་པ་ཅན་དང་། ཉོན་མོངས་པ་ཅན་མ་ཡིན་པའོ། །དང་པོ་ནི། ། བདག་དང་བདག་གི་བར་མངོན་པར་ཞེན་པའི་སྒོ་ནས་འཁོར་བའི་རྒྱུར་གྱུར་པ་སྟེ། ། འདོད་ཆགས་ལ་སོགས་པའི་ཉོན་མོངས་པའི་སྒྲིབ་པ་ཐམས་ཅད་ཀྱི་རྩ་བའོ། ། གཉིས་པ་ནི། གཟུགས་སོགས་ཆོས་སུ་ཞེན་པའི་སྒོ་ནས་ཡུལ་དང་ཡུལ་ཅན་དུ་སྣང་བ་བསྐྱེད་ཅིང་འཁོར་གསུམ་དུ་རྣམ་པར་རྟོག་པ་ཤེས་བྱའི་སྒྲིབ་པ་ཐམས་ཅད་ཀྱི་རྩ་བའོ། །དང་པོ་ནི། གང་ཟག་གི་བདག་མེད་པ་གོམས་པས་སྤོང་ངོ༌། །གཉིས་པ་ནི། ཆོས་སུ་བདག་མེད་པ་གོམས་པས་སྤོང་ངོ་། །སངས་རྒྱས་རྣམས་ཀྱིས་ནི་བདག་མེད་གཉིས་ཀ་གོམས་པ་མཐར་ཕྱིན་པའི་ཕྱིར་མ་རིག་པ་གཉིས་ཀ་ཟློག ། དེའི་ཕྱིར་རྒྱུ་མེད་པས་འབྲས་བུ་མེད་པའི་ཕྱིར་འཁོར་བ་དང་གཟུགས་སོགས་ཀྱི་མཚན་མ་གང་ཡང་སྣང་བ་མེད་པ་ཡིན་ནོ། །སྤྱོད་འཇུག་ལས། སྟོང་ཉིད་བག་ཆགས་གོམས་པ་ནི། །དངོས་པོ་བག་ཆགས་སོང་འགྱུར་ཞིང་། །ཅི་ཡང་མེད་ཅེས་གོམས་པས་ནི། །དེ་ཡང་ཕྱི་ནས་སྤོང་བར་འགྱུར། །གང་ཚེ་གང་ཞིག་མེད་དོ་ཞེས། །བརྟག་བྱའི་དངོས་པོ་མི་དམིགས་པ། །དེ་ཚེ་དངོས་མེད་རྟེན་བྲལ་བར། ། བློ་ཡི་མདུན་ན་ཇི་ལྟར་གནས། །གང་ཚེ་དངོས་དང་དངོས་མེད་དག །ཅེས་སོགས་གསུངས་པ་ལྟར་རོ། །དེ་ལྟར་ན། རེ་ཞིག་བཅོམ་ལྡན་འདས་དེས་ཀུན་རྫོབ་ཀྱི་བདེན་པ་དང་། ཀུན་རྫོབ་ཙམ་གསུངས་པ་ཡིན་ནོ། །དེ་ལ་བྱིས་པ་རྣམས་ཀྱི་དོན་དམ་གང་ཡིན་པ་དེ་ཉིད་སྣང་བཅས་ཀྱི་འཕགས་པ་རྣམས་ཀྱི་ཀུན་རྫོབ་ཙམ་ཡིན་ལ། དེའི་རང་བཞིན་སྟོང་པ་ཉིད་གང་ཡིན་པ་དེ་ནི། དེ་རྣམས་ཀྱི་མཉམ་བཞག་གི་གཟིགས་ངོར་དོན་དམ་པའོ། །འདིར། འགྲེལ་བཤད་དུ། འཕགས་པ་རྣམས་ལ་སྣང་བ་མ་ལོག་པས་ཟེར་བ་ནི་ཅུང་མིན་ནོ། །སངས་རྒྱས་རྣམས་ཀྱི་དོན་དམ་པ་ནི་རང་བཞིན་ཉིད་ཡིན་ཞིང་། དེ་ཡང་བསླུ་བ་མེད་པ་ཉིད་ཀྱིས་དོན་དམ་པའི་བདེན་པ་ཡིན་ལ། དེ་ནི་དེ་རྣམས་ཀྱི་སོ་སོ་རང་གིས་རིག་པར་བྱ་བ་ཡིན་ནོ། །ཀུན་རྫོབ་ཀྱི་བདེན་པ་ནི་སླུ་བར་བྱེད་པས་དོན་དམ་མ་ཡིན་ནོ། །གཉིས་པ་ནི། དེ་ལྟར་ཀུན་རྫོབ་ཀྱི་བདེན་པ་རྗོད་ནས་དོན་དམ་པའི་བདེན་པ་བསྟན་པར་འདོད་ནས། དེ་ནི་རྗོད་དུ་མེད་པའི་ཕྱིར་དང་། ཤེས་བྱའི་ཡུལ་མ་ཡིན་པས་དངོས་སུ་བསྟན་པར་མི་ནུས་པའི་ཕྱིར། ཉན་པ་པོ་རྣམས་ལ་རང་གིས་ཉམས་སུ་མྱོང་བའི་དཔེའི་སྒོ་ནས་དེའི་རང་བཞིན་གསལ་བར་བྱ་བའི་ཕྱིར་བཤད་པ། 
 
 རབ་རིབ་ཅན་གྱིས་རབ་རིབ་ཀྱི་མཐུ་ཡིས་རང་གི་ལག་གི་བསེ་རུ་སོགས་པའི་སྣོད་ཀྱི་ནང་ན་སྐྲ་ཤད་ལ་སོགས་པའི་ངོ་བོ་ལོག་པ་གང་ཞིག་ཡོད་པར་རྣམ་པར་བཏགས་ནས། དེ་བསལ་བར་འདོད་ནས་སྣོད་དེ་ལ་ཡང་དང་ཡང་དུ་སྒྲ་ལྡོག་བྱེད་པའི་ཚེགས་ཐོབ་པར་རིག་སྟེ། འདི་ཅི་བྱེད་པ་ཞིག་སྙམ་ནས། རབ་རིབ་མེད་པས། དེའི་གན་དུ་ཕྱིན་ནས། སྐྲ་ཤད་ཀྱི་ཡུལ་དེར་མིག་གཏད་ཀྱང་། ཁྱད་གཞི་སྐྲ་ཤད་ཀྱི་རྣམ་པ་དེ་དག་མ་དམིགས་ཤིང་ཁྱད་ཆོས་སྐྲ་ཤད་དེའི་རྟེན་ཅན་དངོས་པོ་དང་། དངོས་མེད་དང་། སྐྲ་ཤད་དང་། སྐྲ་ཤད་མ་ཡིན་པ་དང་། འཐོན་ཀ་ལ་སོགས་པའི་ཁྱད་པར་དག་ཏུ་རྟོག་པར་བྱེད་པ་ཡང་མ་ཡིན་ནོ། །རབ་རིབ་ཅན་རབ་རིབ་མེད་པ་ལ་སྐྲ་ཤད་མཐོང་ངོ་ཞེས་རང་གི་བསམ་པ་སྟོན་པ་ན། དེའི་རྣམ་རྟོག་བསལ་བར་འདོད་པས། རབ་རིབ་ཅན་གྱི་དམིགས་པའི་ངོར་བྱས་ནས། འདི་ན་སྐྲ་ཤད་དག་ཡོད་པ་མ་ཡིན་ནོ་ཞེས་དགག་པ་སྨྲས་ཀྱང་། སྨྲ་བ་པོ་ལ་སྐུར་པ་འདེབས་པའི་ཉེས་པ་ཡོད་པ་མ་ཡིན་ནོ། །སྐྲ་ཤད་ལ་སོགས་པ་དེ་ཉིད་ཀྱི་བདག་ཉིད་དམ་རང་བཞིན་བསེ་རུ་ལ་སོགས་པའི་སྣོད་གང་དུ་གང་གིས་ཊི་ཀ་དག་པ་རབ་རིབ་མེད་པས་མཐོང་བ་དེ་དང་དེ་ཉིད་ཡིན་གྱི། །གཅིག་ཤོས་ནི་མ་ཡིན་ནོ། །དེ་བཞིན་དུ། བདེན་པ་གཉིས་ཀྱི་རང་བཞིན་དཔྱོད་པའི་སྐབས་འདིར་ཡང་མ་རིག་པའི་རབ་རིབ་ཀྱི་གནོད་པ་བྱས་པས། དེ་ཁོ་ན་ཉིད་མ་མཐོང་བ་དག་གིས་ཕུང་པོ་དང་། ཁམས་དང་། སྐྱེ་མཆེད་ལ་སོགས་པའི་རང་གི་ངོ་བོ་དམིགས་པ་གང་ཡིན་པ་དེ་ནི་ཕུང་པོ་ལ་སོགས་པ་དེ་དག་གི་ཀུན་རྫོབ་བོ། །ཕུང་པོ་ལ་སོགས་པ་དེ་དག་ཉིད་མ་རིག་པའི་བག་ཆགས་དང་བྲལ་བ། སངས་རྒྱས་བཅོམ་ལྡན་འདས་རྣམས་ཀྱི་རབ་རིབ་ཅན་མ་ཡིན་པས་སྐྲ་ཤད་མཐོང་བའི་ཚུལ་དུ་རང་བཞིན་གང་དུ་གཟིགས་པ་དེ་ནི་དེ་དག་གི་དེ་ཁོ་ན་དོན་དམ་པའི་བདེན་པར་ཤེས་པར་གྱིས་ཤིག །གལ་ཏེ་རྣམ་པ་དེ་ལྟ་བུའི་རང་བཞིན་མཐོང་བ་མེད་པ་ཉིད་མ་ཡིན་ནམ། ཇི་ལྟར་དེ་དག་གིས་གཟིགས་ཞེ་ན། བདེན་མོད་ཀྱི། འོན་ཀྱང་མ་གཟིགས་པའི་ཚུལ་གྱིས་དེ་དག་གིས་གཟིགས་སོ་ཞེས་རྗོད་པར་བྱེད་དེ། ། འཕགས་པ་བདེན་པ་གཉིས་ལ་འཇུག་པ་ལས། ལྷའི་བུ། གལ་ཏེ་དོན་དམ་པར་ན། དོན་དམ་པའི་བདེན་པ་ལུས་དང་ངག་དང་ཡིད་ཀྱི་ཡུལ་གྱི་རང་བཞིན་འགྱུར་ན་ནི། དེ་དོན་དམ་པའི་བདེན་པ་ཞེས་བྱ་བའི་གྲངས་སུ་མི་འགྲོ་སྟེ། ཀུན་རྫོབ་ཀྱི་བདེན་པ་ཉིད་དུ་འགྱུར་རོ། །འོན་ཀྱང་ལྷའི་བུ། དོན་དམ་པར་ན། དོན་དམ་པའི་བདེན་པ་ནི། ཐ་སྙད་ཐམས་ཅད་ལས་འདས་པ་བྱེ་བྲག་མེད་པ། མ་སྐྱེས་པ་མ་འགགས་པ། སྨྲ་བར་བྱ་བ་དང༌། སྨྲ་བ་དང་། ཤེས་པར་བྱ་བ་དང༌། ཤེས་པ་དང་བྲལ་བའོ། །ལྷའི་བུ། དོན་དམ་པའི་བདེན་པ་ནི། རྣམ་པ་ཐམས་ཅད་ཀྱི་མཆོག་དང་ལྡན་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་གྱི་བར་ལས་འདས་པ་ཡིན་ཏེ། དེ་ལྟར་དོན་དམ་པའི་བདེན་པའོ། །ཞེས་བརྗོད་པ་ལྟར་ནི་མ་ཡིན་ནོ། །ཆོས་ཐམས་ཅད་ནི་བརྫུན་པ་སྟེ་སླུ་བའི་ཆོས་སོ། །ལྷའི་བུ། དོན་དམ་པའི་བདེན་པ་ནི་བསྟན་པར་མི་ནུས་སོ། །ཅིའི་ཕྱིར་ཞེ་ན། གང་གིས་སྟོན་པ་དང་། ཅི་སྟོན་པ་དང་། གང་ལ་སྟོན་པའི་ཆོས་དེ་དག་ཐམས་ཅད་ནི་དོན་དམ་པར་ན་རབ་ཏུ་མ་སྐྱེས་པའོ། །རབ་ཏུ་མ་སྐྱེས་པའི་ཆོས་རྣམས་ཀྱིས་ནི་རབ་ཏུ་མ་སྐྱེས་པའི་ཆོས་རྣམས་བཤད་པར་མི་ནུས་སོ་ཞེས་རྒྱ་ཆེར་གསུངས་པ་ལྟ་བུའོ། །དེའི་ཕྱིར་དེ་ཁོ་ན་ཉིད་ལ་དེའི་ཡུལ་ཅན་དངོས་པོ་དང་། དངོས་མེད་དང་། རང་གི་དངོས་པོ་དང་། གཞན་གྱི་དངོས་པོ་དང་། བདེན་པ་དང་། བདེན་པ་མ་ཡིན་པ་དང་། རྟག་པ་དང་། ཆད་པ་དང་། རྟག་པ་དང་། ། མི་རྟག་པ་དང་། བདེ་བ་དང་། སྡུག་བསྔལ་བ་དང་། གཙང་བ་དང་། མི་གཙང་བ་དང་། བདག་དང་། བདག་མེད་པ་དང་། སྟོང་པ་དང་། མི་སྟོང་པ་དང་། མཚན་ཉིད་དང་། མཚན་གཞི་དང་། གཅིག་དང་གཞན་ཉིད་དང༌། སྐྱེ་བ་དང་འགག་པ་ལ་སོགས་པའི་ཁྱད་པར་དག་སྲིད་པ་མ་ཡིན་ཏེ། དེའི་རང་གི་ངོ་བོ་མ་དམིགས་པའི་ཕྱིར་རོ། །དེའི་ཕྱིར་དེ་ལྟར་དེ་ཁོ་ན་ཉིད་བསམ་པ་ལ་འཕགས་པ་རྣམས་ཁོ་ན་ཚད་མ་ཡིན་གྱི། འཕགས་པ་མ་ཡིན་པ་དག་ནི་མ་ཡིན་ནོ། ། གཉིས་པ་ལ། འཇིག་རྟེན་ཚད་མ་མ་ཡིན་པའི་རྒྱུ་མཚན། དེས་ན་དེ་ཉིད་ལ་འཇིག་རྟེན་གྱིས་མི་གནོད། ཞར་ལ་འཇིག་རྟེན་གྱིས་གནོད་པའི་ཡུལ་བསྟན་པ་གསུམ་གྱི། དང་པོ་ནི། 
 
 གལ་ཏེ་འཇིག་རྟེན་གྱི་གནོད་པ་བརྗོད་པར་འདོད་པས། དེ་ཁོ་ན་ཉིད་རྣམ་པར་དཔྱོད་པ་ན། འཇིག་རྟེན་གྱིས་མཐོང་བ་ཡང་ཚད་མ་ཡིན་པར་ཁས་ལེན་ན་ནི་འཇིག་རྟེན་པ་རང་ཉིད་ཀྱིས་དེ་ཁོ་ན་ཉིད་མཐོང་བས་མ་རིག་པ་སྤངས་པའི་ཕྱིར། དེ་ཁོ་ན་ཉིད་སྟོན་པའི་འཕགས་པ་གཞན་གྱིས་ཅི་ཞིག་དགོས་ཏེ། དེ་ཁོ་ན་ཉིད་ཀྱི་ཚུལ་ལ་འཇིག་རྟེན་ཉིད་མཁས་པའི་ཕྱིར་རོ། །ལང་ཀར་གཤེགས་པ་ལས། དངོས་པོ་ཐམས་ཅད་ཡོད་པར་ནི། །ཇི་ ལྟར་བྱིས་པས་རྣམ་བརྟགས་བཞིན། །དེ་སྟེ་མཐོང་ཞིང་དེ་ཡོད་ན། །ཐམས་ཅད་ཡན་ལག་མཐོང་བར་འགྱུར། །ཞེས་དང་། རིགས་པ་དྲུག་བཅུ་པ་ལས། ཇི་ལྟར་བྱིས་པས་རྣམ་བརྟགས་བཞིན། །དངོས་པོ་གལ་ཏེ་བདེན་གྱུར་ན། །དེ་དངོས་མེད་པར་རྣམ་ཐར་དུ། །གང་གིས་མི་འདོད་རྒྱུ་ཅི་ཞིག །ཅེས་པ་ལྟར་རོ། ། ཅི་སྟེ་དེ་ཁོ་ན་ཉིད་ལ་མཁས་སུ་ཟིན་ཡང་། དེ་མངོན་དུ་བྱེད་པ་ལ་འཕགས་པའི་ལམ་ལ་བརྟེན་དགོས་ཤིང་།འཕགས་པའི་ལམ་གྱི་ཐབས་ཚུལ་ཁྲིམས་ལ་སོགས་པ་སྟོན་པའི་འཕགས་པ་གཞན་པ་བརྟེན་དགོས་སོ་ཞེ་ན་མ་ཡིན་ཏེ། འཇིག་རྟེན་རང་ཉིད་ཀྱི་མིག་ལ་སོགས་པ་དག་ཁོ་ནས། དེ་ཁོ་ན་ཉིད་ངེས་པའི་ཕྱིར་འཕགས་པའི་ལམ་ཁོང་དུ་ཆུད་པར་བྱ་བའི་ཕྱིར། ཚུལ་ཁྲིམས་དང་། ཐོས་པ་དང་། བསམ་པ་དང་། སྒོམ་པ་ལ་སོགས་པ་ལ་སྒྲུབ་པའི་ཐབས་ཀྱིས་ཅི་ཞིག་བྱ་སྟེ། དེ་དག་ཐམས་ཅད་འབྲས་བུ་དང་བཅས་པ་མ་ཡིན་པར་འགྱུར་བ་ལས་དེ་ལྟར་ཡང་མ་ཡིན་ནོ། །རང་གི་དེ་ཉིད་མཐོང་བས་མ་རིག་པ་སྤངས་པར་ཁས་བླང་དགོས་ན། མ་སྤངས་པའི་ཕྱིར། དེ་ཁོ་ན་ཉིད་ལ་བླུན་པོ་འཇིག་རྟེན་པ་ཚད་མར་རིགས་པ་ཡང་མ་ཡིན་ནོ། །གང་ལ་གང་གི་ཡུལ་ཅན་གྱི་མི་ཤེས་པ་ཡོད་པ་དེ་ནི་དེ་ལ་ཚད་མ་མ་ཡིན་ཏེ། ནོར་བུ་རིན་པོ་ཆེ་སོགས་རྟོག་པ་ལ་དེ་མི་ཤེས་པ་རྣམས་བཞིན་ནོ། ། ཏིང་ངེ་འཛིན་རྒྱལ་པོ་ལས། མིག་དང་རྣ་བ་སྣ་ཡང་ཚད་མ་མིན། །ལྕེ་དང་ལུས་དང་སེམས་ཀྱང་ཚད་མ་མིན། །གལ་ཏེ་དབང་པོ་འདི་དག་ཚད་ཡིན་ན། ། འཕགས་པའི་ལམ་གྱི་སུ་ལ་ཅི་ཞིག་བྱ། །གང་ཕྱིར་དབང་པོ་འདི་དག་ཚད་མིན་ཏེ།། ངོ་བོ་ཉིད་ཀྱིས་བེམས་པོ་ལུང་མ་བསྟན། །དེ་ཕྱིར་མྱ་ངན་འདས་པའི་ལམ་འདོད་གངས། །དེས་ནི་འཕགས་པའི་ལམ་གྱི་བྱ་བ་བྱོས། །ཞེས་གསུངས་པ་ལྟར་རོ། །གང་དག་ཐ་སྙད་དུ་ཡོད་པས་ཡོད་པའི་གོ་ཆོད་ཟེར་བ་དང་། རྟེན་ཅིང་འབྲེལ་པར་འབྱུང་བ་སྐྱེ་འགག་སོགས་མཐའ་བརྒྱད་དང་བྲལ་བ་མ་ཡིན་པར་འདོད་པ་དང་། ཆོས་ཐམས་ཅད་ཀུན་རྫོབ་དུ་སྤྲོས་པ་དང་བཅས་པས་སྤྲོས་བཅས་ཀྱི་གོ་ཆོད་ཅིང་། དོན་དམ་པར་སྤྲོས་པ་དང་བྲལ་བས་སྤྲོས་བྲལ་གྱི་གོ་མི་ཆོད་ཟེར་བ་དང་། བདེན་གཉིས་དང་། སྟོང་མི་སྟོང་དང་། འདུས་བྱས་མ་བྱས་དང་། ཆོས་ཅན་དང་ཆོས་ཉིད་སོགས་གཉིས་ཆོས་ཀྱི་ཆོས་ཐམས་ཅད་ཐ་དད་དུ་དོན་ལ་གནས་པ་དང་། དེ་དག་མཉམ་པ་ཉིད་དུ་བཤད་པ་སོགས་དོན་ལ་མི་གནས་པར་སྨྲ་བ་དང་། དྲང་བའི་དོན་གྱི་གསུང་རབ་རྣམས་སྒྲ་ཇི་ལྟ་བ་བཞིན་དུ་བཟུང་ནས་རང་ལུགས་ལ་ཁས་ལེན་པ་རྣམས་ཀྱི་ལྟར་ན་ནི་དེ་ཁོ་ན་ཉིད་མ་མཐོང་བའི་འཇིག་རྟེན་གྱི་མཐོང་བའམ་བཏགས་པ་ཁོ་ན་ཚད་མར་འགྱུར་ཞིང་། འཕགས་པ་རྣམས་དེ་ལས་ཟློག་པ་དང་། བྱིས་པས་དེ་ཉིད་མཐོང་། འཕགས་པས་དེ་ཉིད་མ་གཟིགས་པར་འགྱུར་བ་དང་། ། རྣམ་ཤེས་ཀྱི་བློ་རྣམས་ཡུལ་གྱི་གནས་ལ་ཞུགས་པས་མ་འཁྲུལ་བ་དང་། འཕགས་པའི་མཉམ་བཞག་གི་ཡེ་ཤེས་རྣམས་འཁྲུལ་བ་དང་། རིགས་པ་མ་དཔྱད་པར་ཡོད་པ་དང༌། ཀུན་རྫོབ་དུ་ཡོད་པ་དང༌། ཐ་སྙད་དུ་ཡོད་པ་དང་། བཏགས་པར་ཡོད་པ་དང་། བརྫུན་པར་ཡོད་པ་དང་། སླུ་བར་ཡོད་པ་དང་། འཁྲུལ་ངོར་ཡོད་པ་དང་། མ་བཏགས་པར་ཡོད་པ་དང་། བྱིས་པའི་ངོར་ཡོད་པ་སོགས་དོན་ལ་གནས་པར་འགྱུར་ཞིང་། དེ་དག་གི་བཟློག་ཟླ་རྣམས་དོན་ལ་མི་གནས་པར་འགྱུར་བ་དང་། ཆོས་ཐམས་ཅད་སྒྱུ་མ་དང་རྨི་ལམ་དང་། ཆུ་ཟླ་དང་། གཟུགས་བརྙན་དང་། མིག་ཡོར་དང་། བྲག་ཆ་དང༌། སྨིག་སྒྱུའི་ཆུ་དང་། ཆུ་བུར་དང་། ཆུ་ཤིང་དང་། དབུ་བ་བརྡོས་པ་ལྟ་བུ་དང་། གློག་དང་།: སྤྲིན་དང་། འཇའ་ཚོན་དང་། དྲི་ཟའི་གྲོང་ཁྱེར་དང་། སྐྲ་ཤད་དང་། ཟླ་གཉིས་དང་། སྤྲུལ་པ་ལ་སོགས་པ་བཞིན་དུ་གསུངས་པ་རྣམས། སྣང་བ་ལྟར་ཡོད་པ་མ་ཡིན་ཞིང་། སྐྱེ་འགག་དང་། རྟག་ཆད་དང་། གཅིག་དང་ཐ་དད་ལ་སོགས་སྤྲོས་པའི་མཐའ་ཐམས་ཅད་དང་བྲལ་བར་སྟོན་པའི་ངེས་དོན་མ་ཡིན་པར་འགྱུར་ཞིང་། ཆོས་ཐམས་ཅད་ངོ་བོ་ཉིད་མེད་པ་དང་མ་སྐྱེས་པ་དང་། མ་འགགས་པ་དང་། གཟོད་མ་ནས་ཞི་བ་དང་། རང་བཞིན་གྱིས་ཡོངས་སུ་མྱ་ངན་ལས་འདས་པ་སོགས་གདོད་མ་ནས་སྤྲོས་པ་དང་མཚན་མ་ཐམས་ཅད་དང་བྲལ་བར་སྟོན་པའི་གསུང་གང་ཡིན་པ་ཐམས་ཅད་དྲང་དོན་དགོངས་པ་ཅན་དང་། དེ་དག་ལས་བཟློག་པ་ཡོད་མེད་དང་། རྟག་ཆད་བདེན་བརྫུན་སོགས་སྣ་ཚོགས་སུ་གསུངས་པ་ཐམས་ཅད་ངེས་དོན་སྒྲ་ཇི་ལྟ་བ་བཞིན་དུ་འགྱུར་བ་དང་། རྟེན་ཅིང་འབྲེལ་པར་འབྱུང་བ་ཡོད་མེད་དང་། སྐྱེ་འགག་དང་། འགྲོ་འོང་དང་། རྟག་ཆད་དང་། གཅིག་དང་ཐ་དད་ལ་སོགས་སྤྲོས་པའི་མཐའ་ཐམས་ཅད་དང་བྲལ་བའི་དབུ་མ་པའི་གྲུབ་མཐའ་གང་ཡིན་ནོར་བ་དང་། ཡོད་མེད་རྟག་ཆད་སོགས་སུ་ལྟ་བའི་ཕྱི་ནང་མུ་སྟེགས་པ་རྣམས་ཀྱི་གྲུབ་མཐའ་གང་ཡིན་མ་ནོར་བར་འགྱུར་བ་དང་། འཁོར་འདས་དང་། སྤང་གཉེན་དང་། ཡོད་མེད་དུས་གསུམ་སོགས་ཆོས་ཐམས་ཅད་མཉམ་པ་ཉིད་དུ་གཟིགས་པའི་སངས་རྒྱས་ཀྱི་ཡེ་ཤེས་འཁྲུལ་ལ། དེ་དག་ཐ་དད་དུ་འཛིན་པའི་མངོན་ཞེན་ཅན་རྣམས་ཀྱི་བློ་མ་འཁྲུལ་བར་འགྱུར་བ་སོགས་གནོད་བྱེད་མཐའ་ཡས་སོ། །མདོར་ན་སེམས་མ་དཔྱད་པ་དང་། འཁྲུལ་ངོར་ཡོད་པས་ཡོད་པའི་གོ་ཆོད་ཅིང་། རིགས་པས་དཔྱད་པ་དང་མ་འཁྲུལ་བའི་ངོར་ཡོད་པ་མ་ཡིན་པས་ཡོད་པ་མ་ཡིན་པའི་གོ་མི་ཆོད་ཟེར་བ་ནི།ཕྱི་ནང་གི་གྲུབ་མཐའ་སྨྲ་བ་གང་གིའང་ལུགས་མིན་ཞིང་། འཇིག་རྟེན་གྱི་ཐ་སྙད་དང་ཡང་འགལ་ཏེ། མེ་ལོང་ལ་གཟུགས་བརྙན་ཤར་བའི་སྔོན་པོ་དང༌། སེར་པོ་སོགས་དང་། མི་དང༌། རྟ་དང་། གླང་པོ་ལ་སོགས་པའི་སེམས་ཅན་དང་། ། རི་དང་། ནགས་ཚལ་དང་། འབབ་ཆུ་ལ་སོགས་དབང་ཤེས་ལ་སྣང་ཡང་དེ་དག་ཏུ་ཐ་སྙད་བྱེད་པ་མེད་པའི་ཕྱིར་རོ། ། ། གཉིས་པ་ནི། 
 
 དེའི་ཕྱིར། ཇི་སྐད་བཤད་པའི་ཚུལ་འདི་ཉིད་ཀྱིས་དེ་ཁོ་ན་ཉིད་ཀྱི་སྐབས་སུ་རྣམ་པ་ཀུན་དུ་འཇིག་རྟེན་ཚད་མ་མིན་ཞིང་དེའི་ཕྱིར་དེ་ཁོ་ན་ཉིད་ཀྱི་སྐབས་སུ་འཇིག་རྟེན་གྱིས་གནོད་པ་མེད་དེ། འཁྲུལ་པའི་ཤེས་པ་ཐམས་ཅད་ཀྱིས་མཐོང་བས། མ་འཁྲུལ་བའི་ཤེས་པ་ཐམས་ཅད་ཀྱི་མཐོང་བ་ལ་གནོད་པ་མེད་པ་བཞིན་ནོ། ། ། གསུམ་པ་ནི། འོ་ན་ཇི་ལྟར་འཇིག་རྟེན་གྱི་གནོད་པར་འགྱུར་ཞེ་ན། 
 
 འཇིག་རྟེན་ལ་གྲགས་པའི་དོན་འཇིག་རྟེན་ན་གྲགས་པ་ཉིད་ཀྱིས་གལ་ཏེ་སེལ་བར་བྱེད་ན་འཇིག་རྟེན་གྱིས་གནོད་པར་འགྱུར་ཏེ། དཔེར་ན། ཁ་ཅིག་གིས་ངའི་རྫས་ཕྲོགས་སོ་ཞེས་སྨྲས་པ་དང་། གཅིག་ཤོས་ཀྱིས་རྫས་ཅི་ཞིག་ཡིན། དེས་སྨྲས་པ། བུམ་པའོ། །བུམ་པ་ནི་རྫས་མ་ཡིན་ཏེ་གཞལ་བྱ་ཡིན་པའི་ཕྱིར་རོ། །རྨི་ལམ་གྱི་བུམ་པ་བཞིན་ཞེས་སུན་འབྱིན་པ་ལྟ་བུ་ལ་འཇིག་རྟེན་གྱིས། འཇིག་རྟེན་ན་སད་པའི་གནས་སྐབས་ཀྱི་བུམ་པ་བདེན་པར་འདོད་ཅིང་། རྨི་ལམ་གྱི་བུམ་པ་བདེན་པར་མི་འདོད་པས། དཔེ་དོན་མི་མཚུངས་པའི་ཕྱིར་དང་། རིགས་པའི་དཔྱད་པ་ཞིབ་མོ་ཁས་མི་ལེན་པའི་ཕྱིར་རོ། །གང་གི་ཚེ། འཕགས་པའི་གཟིགས་པ་ལ་གནས་ཏེ། སྐྱེ་བོ་མཁས་པ་ཚད་མར་བྱེད་པ་དེའི་ཚེ། འཇིག་རྟེན་གྱིས་ གནོད་པ་ཡོད་པ་མ་ཡིན་ནོ། །མཁས་པས་ཕྱོགས་འདིས་གཞན་ཡང་དཔྱད་པར་བྱ་སྟེ། དཔེར་ན། གང་རང་གི་བདག་ཉིད་མི་མཐོང་བ་དེས། གཞན་ཡང་མི་མཐོང་སྟེ། བུམ་པ་བཞིན་མིག་གིས་ཀྱང་རང་གི་བདག་ཉིད་མི་མཐོང་བའོ་ཞེས་སོགས་ཞེས་སྨྲས་པ་ལ། མིག་གིས་གཞན་མཐོང་བར་འཇིག་རྟེན་ལས་གྲགས་སོ། ། ཞེས་སོགས་གྲགས་པ་ཚད་མར་བྱེད་པ་ཐམས་ཅད་གྲགས་པས། འཕགས་པའི་གཟིགས་པ་ལ་མི་གནོད་པར་སྔར་བཞིན་ཤེས་པར་བྱའོ། ]
 
 
 
 
  གཉིས་པ་ནི། དེ་ལྟར་འཇིག་རྟེན་གྲགས་པས་གཞན་ལས་སྐྱེ་བར་ཁས་བླངས་ནས་ཀྱང་འཇིག་རྟེན་གྱི་གནོད་པ་ཡོངས་སུ་སྤངས་ཏེ། ད་ནི་འཇིག་རྟེན་ལ་ཡང་གཞན་སྐྱེ་ཡོད་པ་མ་ཡིན་པས། དེའི་མཐོང་བ་ལ་གནས་ནས་ཀྱང་གཞན་སྐྱེ་འགོག་པ་ལ་འཇིག་རྟེན་གྱིས་མི་གནོད་དོ་ཅེས་བསྟན་པའི་ཕྱིར། གང་གི་ཕྱིར་འཇིག་རྟེན་པ་དག །མའི་མངལ་དུ་བུའི་ས་བོན་མི་གཙང་པ་ཙམ་བཏབ་ནས་ཕྱིས་ཕོའི་དབང་པོས་མངོན་པར་གསལ་བར་བྱས་པ་འགའ་ཞིག་ཉེ་བར་སྟོན་པ་ན། བདག་གིས་བུ་འདི་བསྐྱེད་ཅེས་སྨྲ་བར་བྱེད་ཅིང་། ཨ་སྨྲ་ལ་སོགས་པའི་ཤིང་གི་ས་བོན་ཙམ་བཙུགས་ནས། ཕྱིས་ཤིང་གི་སྡོང་པོ་ལ་དམིགས་ནས་འདི་ཡང་བདག་གིས་བཙུགས་སོ་སྙམ་དུ་རྟོགས་པར་བྱེད་དེ། ཕྱིས་ཀྱི་བུའི་རྣམ་པ་དེ་ལྟ་བུ་ཞིག་རང་གི་ལུས་ལས་བཏོན་ནས་དེ་མའི་མངལ་དུ་འཇུག་པ་ནི་མ་ཡིན་ཞིང་། ཕྱིས་ཀྱི་ཨ་སྨྲ་ལ་སོགས་པའི་སྡོང་པོ་གང་ཡིན་པ་དེ་ས་བོན་འདེབས་པའི་ཚེ་འཛུགས་པའང་མ་ཡིན་མོད་ཀྱི། དེ་དག་གི་ས་བོན་ཙམ་བཏབ་ནས། དེ་དག་སྟོན་པར་བྱེད་པ་དེས་ན། དངོས་པོ་རྣམས་གཞན་ལས་སྐྱེ་བ་དེ་ཁོ་ན་ཉིད་དུ་ལྟ་ཞོག་འཇིག་རྟེན་ལས་ཀྱང་མེད་དེ། བུ་དང་། ཤིང་སྡོང་དང་། དེ་དག་གི་ས་བོན་གཞན་མ་ཡིན་པར་གསལ་བར་ངེས་པ་ཡིན་ནོ། །གཞན་ཡིན་ན་ནི། གང་ཟག་དང་ཤིང་སྡོང་གཞན་ལྟར་དེ་དག་ཀྱང་ཉེ་བར་སྟོན་པར་མི་འགྱུར་རོ། ། གཉིས་པ་ལ། རྟེན་འབྲེལ་རྟག་ཆད་མེད་པར་གྲུབ་པའི་ཡོན་ཏན་བསྟན་པ་དང་། ངོ་བོར་གྲུབ་ན་སྟོང་ཉིད་སྐུར་འདེབས་སུ་འགྱུར་བའི་སྐྱོན་བསྟན་པ་གཉིས་ཀྱི། དང་པོ་ནི། དེ་ལྟར་ཇི་སྐད་བཤད་པའི་ཚུལ་གྱིས་རྟེན་འབྲེལ་རྟག་ཆད་མེད་པར་གྲུབ་པའི་ཡོན་ཏན་བསྟན་པའི་ཕྱིར། གང་གི་ཕྱིར་མྱུ་གུ་ས་བོན་ལས་གཞན་མིན་ཏེ། ཡིན་ན། སྨྱུ་གུ་ཡོད་བཞིན་དུ་ཡང་ས་བོན་རྒྱུན་ཆད་པར་འགྱུར་ཏེ། བ་མེན་ཡོད་པས་བ་ལང་ཤི་ཡང་རྒྱུན་མ་ཆད་པ་མ་ཡིན་པ་དང་། སོ་སོ་སྐྱེ་བོ་ཡོད་པས། འཕགས་པ་རྣམས་མྱ་ངན་ལས་མ་འདས་པ་མ་ཡིན་པ་བཞིན་ནོ། །གཞན་ཉིད་མེད་པ་དེའི་ཕྱིར་མྱུ་གུ་སྐྱེས་པའི་ཚེ་མྱུ་གུའི་རང་གི་བདག་ཉིད་ལྟར་ས་བོན་ཞིག་ཅིང་ཆད་པ་མེད་དེ། དེ་ལྟར་ན་ཆད་པ་ཡང་སྤངས་པ་ཡིན་ནོ། །གང་གི་ཕྱིར་མྱུ་གུ་ས་བོན་དང་གཅིག་པ་ཉིད་དུ་ཡོད་པ་མིན་པས། ས་བོན་གང་ཡིན་པ་དེ་ཉིད་མྱུ་གུ་མ་ཡིན་པས་ས་བོན་མི་འཇིག་པ་བཀག་པ་དེའི་ཕྱིར་ཡང་མྱུ་གུའི་ཚེ་ས་བོན་མ་ཞིག་པར་ཡོད་ཅེས་བརྗོད་པར་མི་བྱ་སྟེ། དེས་ནི་རྟག་པ་ཡང་བཀག་པ་ཡིན་ནོ། །ཏིང་ངེ་འཛིན་རྒྱལ་པོ་ལས། ས་བོན་ཡོད་ན་མྱུ་གུ་ཇི་བཞིན་ཏེ། །ས་བོན་གང་ཡིན་སྨྱུ་གུ་དེ་ཉིད་མིན། །དེ་ལས་གཞན་མིན་དེ་ཡང་མ་ཡིན་ཏེ། །དེ་ལྟར་རྟག་མིན་ཆད་མིན་ཆོས་ཉིད་དོ། །ཞེས་གསུངས་པ་ལྟར་རོ། ། ས་བོན་ཡོད་པར་གྱུར་ན་མྱུ་གུ་འབྱུང་བས་ན། ས་བོན་ལས་གཞན་ཉིད་དུ་མི་རུང་ངོ༌། །ས་བོན་གང་ཡིན་པ་དེ་ཉིད་མྱུ་གུར་ཡང་མི་འགྱུར་ཏེ། གང་གི་ཕྱིར་དེ་ཉིད་དང་། གཞན་གཉིས་ཀའི་ཕྱོགས་མི་སྲིད་པ་ཡིན་པའི་ཕྱིར། དེ་ལ་གཞན་དང་གཞན་མ་ཡིན་པ་ཉིད་མི་རིགས་སོ། །དེ་ལྟར་ཕྱོགས་གཉིས་ཀར་བཀག་པ་ན། རྟག་པ་དང་ཆད་པ་མེད་པའི་ཆོས་ཉིད་ཡོངས་སུ་གསལ་བར་བྱས་པར་འགྱུར་རོ། ། འདིར། དོན་ནི་འདི་ཡིན་ཏེ། ས་བོན་དང་མྱུ་གུ་དག་ལ་རང་བཞིན་ཅུང་ཟད་གཅིག་ཡོད་ན། རྣམ་པ་གཞན་མེད་པའི་ཕྱིར། དེ་གཉིས་གཅིག་པའམ་གཞན་ཉིད་དུ་འགྱུར་བ་ཞིག་ན། གང་གི་ཚེ། དེ་དག་ལ་རང་བཞིན་གྱིས་ཡོད་པ་མ་ཡིན་ཞིང་། བློས་བཏགས་པ་ཙམ་དུ་ཟད་པ་དེའི་ཚེ། རྨི་ལམ་གྱི་ས་བོན་དང་མྱུ་གུ་ལྟར། གཅིག་དང་གཞན་ཉིད་དུ་ག་ལ་འགྱུར་ཞེས་བྱ་བ་འདི་ཡིན་པ་རིག་པར་བྱའོ། །དོན་འདི་ནི་མདོ་ལས། །འདུ་བྱེད་རྣམས་ནི་མ་རིག་རྐྱེན་ཅན་ཏེ། ། འདུ་བྱེད་དེ་དག་དེ་ཉིད་དུ་ཡོད་མིན། །འདུ་བྱེད་མ་རིག་འདི་གཉིས་སྟོང་པ་སྟེ། ། རང་བཞིན་གྱིས་ནི་གཡོ་བ་དང་བྲལ་བའོ། ཞེས་གསུངས་ལ། བསྟན་བཅོས་ལས་ཀྱང་། གང་ལ་རྟེན་ཏེ་གང་བྱུང་བ། །དེ་ནི་རེ་ཤིག་དེ་ཉིད་མིན། །དེ་ལས་གཞན་པའང་མ་ཡིན་པ། །དེ་ཕྱིར་རྟག་མིན་ཆད་མ་ཡིན། །ཞེས་དང་། འཕགས་པ་ལྷས། ། གང་ཕྱིར་དངོས་པོ་འཇུག་འགྱུར་བ། །དེས་ན་ཆད་པར་མི་འགྱུར་ཞིང་། །གང་ཕྱིར་དངོས་པོ་ལྡོག་འགྱུར་བ། །དེས་ན་རྟག་པར་མི་འགྱུར་རོ། །ཞེས་སོ། །གཉིས་པ་ནི། དེ་ལྟར་རང་བཞིན་གྱིས་འགའ་ཡང་སྐྱེ་བ་མེད་དོ། ། གཉིས་པ་ནི། ཅེས་བྱ་བ་འདི་གདོན་མི་ཟ་བར་ཁས་བླང་བར་བྱ་དགོས་སོ། །དེ་ལྟར་མ་ཡིན་པར་གལ་ཏེ་གཟུགས་ནས་རྣམ་མཁྱེན་གྱི་བར་གྱི་དངོས་པོ་རྣམས་ཀྱི་རང་གི་མཚན་ཉིད་དེ་རང་གི་ངོ་བོ་དང་། རང་བཞིན་བློས་བཏགས་པ་ཙམ་མ་ཡིན་པར་རྒྱུ་དང་རྐྱེན་ལ་བརྟེན་ནས་བྱུང་བར་གྱུར་ན། གང་གི་ཕྱིར་རྣལ་འབྱོར་པས་དངོས་པོ་རྣམས་རང་བཞིན་གྱིས་སྟོང་པར་མཐོང་ཞིང་། ཆོས་ཐམས་ཅད་རང་བཞིན་མེད་པར་རྟོགས་པ་དེའི་ཚེ། ངེས་པར་ཇི་ལྟར་སྐྱེས་པའི་རང་བཞིན་དེ་ལ་སྐུར་པ་བཏབ་པས་སྟོང་པ་ཉིད་རྟོགས་པར་འགྱུར་ཏེ། སྟོང་པ་ཉིད་ཀྱིས་དངོས་པོ་རྣམས་འཇིག་པར་བྱེད་པའི་ཕྱིར། ཇི་ལྟར་ཐོ་བ་ལ་སོགས་པ་དག་བུམ་པ་ལ་སོགས་པ་རྣམས་ཀྱི་འཇིག་པའི་རྒྱུ་ཡིན་པ་བཞིན་ནོ། །དེ་བཞིན་དུ། སྟོང་པ་ཉིད་ཀྱང་དངོས་པོའི་རང་བཞིན་ལ་སྐུར་པ་བཏབ་པས། དངོས་པོ་འཇིག་པའི་རྒྱུར་འགྱུར་བ་ཞིག་ན། དེ་ནི་རིགས་པ་མིན་ཏེ། དེའི་ཕྱིར་དངོས་པོ་རྣམས་ཀྱི་རང་གི་མཚན་ཉིད་ནི། ཐམས་ཅད་ཀྱི་ཚེ་ཡོད་པ་མིན་པས་སྐྱེ་བར་ཁས་བླང་བར་མི་བྱའོ། །འཕགས་པ་དཀོན་མཆོག་བརྩེགས་པ་ལས། འོད་སྲུངས་གཞན་ཡང་། དབུ་མའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་ནི་གང་། སྟོང་པ་ཉིད་ཀྱིས་ཆོས་རྣམས་སྟོང་པར་མི་བྱེད་དེ། ཆོས་རྣམས་ཐམས་ཅད་སྟོང་པ་དང་། གང་ལ་མཚན་མ་མེད་པར་མི་བྱེད་དེ། ཆོས་རྣམས་ཉིད་མཚན་མ་མེད་པ་དང་། གང་སྨོན་པ་མེད་པས་ཆོས་རྣམས་སྨོན་པ་མེད་པར་མི་བྱེད་དེ། ཆོས་རྣམས་ཉིད་སྨོན་པ་དང་།་གང་མངོན་པར་འདུ་བྱེད་པ་མེད་པས་ཆོས་རྣམས་མངོན་པར་འདུ་བྱེད་པ་མེད་པར་མི་བྱེད་དེ། ཆོས་རྣམས་ཉིད་མངོན་པར་འདུ་བྱེད་པ་མེད་པ་དང་། གང་མ་སྐྱེས་པས་ཆོས་རྣམས་མ་སྐྱེས་པ་ཉིད་དུ་མི་བྱེད་དེ། ། ཆོས་རྣམས་ཉིད་མ་སྐྱེས་པ་དང་། གང་མ་བྱུང་བས་ཆོས་རྣམས་མ་བྱུང་བར་མི་བྱེད་དེ། ཆོས་རྣམས་ཉིད་མ་བྱུང་བ་དང་། ཞེས་རྒྱ་ཆེར་གསུངས་པ་ལྟ་བུའོ། ། གང་དག་གཞན་གྱི་དབང་གི་ངོ་བོ་ཁས་བླངས་ནས། དེ་ལ་བརྟེན་པའི་སྟོང་པ་ཉིད་གཟུང་འཛིན་གཉིས་མེད་པའི་མཚན་ཉིད་ཅན། མི་རྟག་པ་ཉིད་ལ་སོགས་པ་ལྟར། དེ་ཉིད་དང་གཞན་དུ་རྗོད་དུ་མེད་པར་སེམས་པ་ལྟར་ན། སྟོང་པ་ཉིད་སོགས་ཁོ་ནས་ཆོས་ཐམས་ཅད་སྟོང་པ་ཉིད་སོགས་སུ་བྱས་པ་ཡིན་གྱི། རང་བཞིན་ཉིད་ཀྱིས་ནི་མ་ཡིན་ནོ། །བཞི་བརྒྱ་པ་ལས། སྟོང་མིན་སྟོང་ལྡན་མཐོང་མིན་ཏེ།། མྱང་འདས་བདག་གིས་གྱུར་ཅིག་ཅེས། །ལོག་ལྟས་མྱ་ངན་མི་འདའ་བར། །དེ་བཞིན་གཤེགས་པ་རྣམས་ཀྱིས་གསུངས། །ཅེས་དང་། རྒྱལ་བ་རྣམས་ཀྱིས་སྟོང་པ་ཉིད། །ལྟ་ཀུན་ངེས་པར་འབྱིན་པ་གསུངས། །གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་གསུངས། །ཞེས་གསུངས་སོ། ། གསུམ་པ་ལ། ། ཀུན་རྫོབ་དང་འགལ་བ་སྤང་བ་དང་། མཐོང་བ་དང་འགལ་བ་སྤང་བ་དང་། ལས་འབྲས་དང་མི་འགལ་བ་གསུམ་གྱི། དང་པོ་ལ། ཀུན་རྫོབ་དཔྱད་ནས་བཞག་བྱ་མ་ཡིན་པ་དང་། དཔྱད་ན་བདེན་པ་གཉིས་ཅར་དུ་སྤྲོས་པ་དང་བྲལ་བའི་ཚུལ་གཉིས་ཀྱི། དང་པོ་ནི། འདིར་སྨྲས་པ། དོན་དམ་པར་སྐྱེ་བ་མེད་པས་བདག་དང་གཞན་ལས་སྐྱེ་བ་འགོག་པ་རིགས་མོད། ཀུན་རྫོབ་ཏུ་གཟུགས་དང་ཚོར་བ་གང་དག་མངོན་སུམ་དང༌། རྗེས་སུ་དཔག་པ་དག་གིས་དམིགས་པ་དེ་དག་གི་རང་བཞིན་གདོན་མི་ཟ་བར་གཞན་ལས་སྐྱེ་བར་འགྱུར་ཏེ། དེ་ལྟ་མ་ཡིན་ན་བདེན་པ་གཉིས་མི་འཐད་དེ། གཅིག་ཁོ་ནར་འགྱུར་རོ། །དེའི་ཕྱིར་གཞན་སྐྱེ་ཡོད་དོ་ཞེ་ན། བདེན་མོད་ཀྱི། དོན་དམ་པར་བདེན་པ་གཉིས་ཡོད་པ་མ་ཡིན་ཏེ། དགེ་སློང་དག་བདེན་པ་དམ་པ་འདི་ནི་གཅིག་སྟེ། འདི་ལྟ་སྟེ། མི་སླུ་བའི་ཆོས་ཅན་མྱ་ངན་ལས་འདས་པའོ། །འདུ་བྱེད་ཐམས་ཅད་ནི་བརྫུན་པ་བསླུ་བའི་ཆོས་ཅན་ནོ་ཞེས་འབྱུང་བའི་ཕྱིར་རོ། །དེའི་ཕྱིར་ཀུན་རྫོབ་ཀྱི་བདེན་པ་གང་ཡིན་པ་དེ་ནི་དོན་དམ་པའི་བདེན་པ་ལ་འཇུག་པའི་ཐབས་ཡིན་པའི་ཕྱིར། བདག་དང་གཞན་ལས་སྐྱེ་བ་མ་དཔྱད་པར་འཇིག་རྟེན་པའི་ལུགས་ཀྱི་ཁས་ལེན་པར་བྱེད་པ་ཡིན་ཏེ། གང་གི་ཕྱིར་གཟུགས་དང་ཚོར་བ་ལ་སོགས་པའི་དངོས་པོ་འདི་དག་ཅི་བདག་ལས་སྐྱེ་བ་ཞིག་གམ། འོན་ཏེ་གཞན་ལས་སྐྱེ་ཞེས་སོགས་རྣམ་པར་དཔྱད་པ་ན་དོན་དམ་པ་དེ་ཁོ་ན་ཉིད་མ་སྐྱེས་པ་དང་། མ་འགགས་པའི་བདག་ཉིད་ཅན་གྱི་དངོས་པོ་ནི་རང་བཞིན་ལས་ཚུ་རོལ་དེ་གཞན་དུ་གྱུར་པའི་ཆ་སྐྱེ་བ་དང་འགག་པ་ལ་སོགས་པ་ཅན་དུ་གནས་ལ་རྙེད་པ་མ་ཡིན་ཏེ། འདི་ལྟར་སྣང་བའི་དངོས་པོ་ལ། །རིགས་པས་བརྟགས་ན་འགའ་མི་རྙེད། །མ་སྙེད་པ་ཉིད་དོན་དམ་སྟེ། །ཡེ་ནས་གནས་པའི་ཆོས་ཉིད་དོ། །ཅེས་འབྱུང་བ་ལྟ་བུའོ། ། དེའི་ཕྱིར་འཇིག་རྟེན་གྱི་ཐ་སྙད་བདེན་པ་ལ་བདག་དང་གཞན་ལ་སོགས་པར་རྣམ་པར་དཔྱད་པར་མི་བྱ་བར་འཇིག་རྟེན་པས་མཐོང་བ་འདི་ཡོད་ན་འདི་འབྱུང་ཞེས་བྱ་བ་འདི་ཙམ་ཞིག་གཞན་ལ་རག་ལས་པའི་འཇུག་པའི་སྒོ་ནས་ཁས་བླང་བར་བྱ་སྟེ། འཕགས་པ་ལྷས། ཇི་ལྟར་ཀླ་ཀློ་སྐད་གཞན་གྱིས། །བཟུང་བར་མི་ནུས་དེ་བཞིན་དུ། །འཇིག་རྟེན་པ་ཡི་མ་གཏོགས་པ། །འཇིག་རྟེན་བཟུང་བར་ནུས་མ་ཡིན། ། ཞེས་པ་ལྟར་རོ། །བསྟན་བཅོས་ལས་ཀྱང༌། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། །དམ་པའི་དོན་ནི་མ་རྟོགས་པར། །མྱ་ངན་འདས་པ་ཐོབ་མི་འགྱུར། །ཞེས་གསུང་སོ། །རྣམ་པར་དཔྱད་ན། འཇིག་རྟེན་གྱི་ཐ་སྙད་ཐམས་ཅད་ཉམས་པར་འགྱུར་ཏེ། མདོ་ལས། དཔེར་ན་ཤིང་དང་རྒྱུད་ལ་བརྟེན་བྱས་ནས། །ལག་པས་རྩོལ་བ་བྱས་པ་གསུམ་ཚོགས་ན། །སྒྲོགས་པར་བྱེད་པའི་པི་ཝང་གླིང་བུ་ལས། །དེ་དག་ལས་སྐྱེས་སྒྲ་ཡང་འབྱུང་བར་འགྱུར། ། དེ་ནས་མཁས་པ་ལ་ལས་བརྟག་བྱས་ཏེ། །དེ་ནི་གང་ནས་འོངས་ལ་གར་སོང་ཞེས།། ཕྱོགས་དང་ཕྱོགས་མཚམས་ཀུན་དུ་བརྟག་བྱས་ན། །སྒྲ་ཡི་འགྲོ་བའམ་འོང་བ་རྙེད་_ མི་འགྱུར། །དེ་ལྟར་རྒྱུ་དག་དང་ནི་རྐྱེན་དག་ལས། །འདུ་བྱེད་གྱུར་པ་ཐམས་ཅད་འབྱུང་བ་སྟེ། །ཡན་ལག་མཐོང་བའི་རྣལ་འབྱོར་པ་ཡིས་ནི། །འདུ་བྱེད་སྟོང་པ་གཡོ་བ་མེད་པར་མཐོང་། །ཕུང་པོ་དག་དང་སྐྱེ་མཆེད་ཁམས་རྣམས་ནི། ། ནང་ཡང་སྟོང་ལ་ཕྱི་རོལ་སྟོང་པ་སྟེ། །སེམས་ཅན་བདག་གིས་སྟོང་ཞིང་གནས་མེད་ལ། །ཆོས་ཀྱི་མཚན་ཉིད་ནམ་མཁའི་ངོ་བོ་ཉིད། །ཅེས་རྒྱ་ཆེར་གསུངས་པ་ལྟར་རོ། །དེས་ན་ཇི་སྲིད་དུ་དགོས་པའི་དབང་གིས། ཐ་སྙད་ཁས་ལེན་པ་དེའི་ཚེ་ནི། དཔྱད་ནས་ཁས་བླང་བར་མི་བྱ་སྟེ། དཔྱད་ན་མི་རྙེད་པས། ཐ་སྙད་ཀྱི་རྣམ་བཞག་གང་ཡང་བཞག་ཏུ་མི་རུང་བའི་ཕྱིར་རོ། །ཡང་། ཐ་སྙད་ཀྱི་མཚན་མས་འཆིང་བར་འགྱུར་བ་དེའི་ཚེ་ནི། ཐ་སྙད་ཉིད་ལ་ཡང་རིགས་པས་བརྟགས་ཤིང་དཔྱད་ནས། སྤྲོས་པ་དང་མཚན་མ་ཐམས་ཅད་ཉེ་བར་ཞི་བར་བྱའོ།། གང་དག་ཐ་སྙད་ལ་རིགས་པས་དཔྱད་ནས་འཇོག་པ་རྣམས་ནི་ཐ་སྙད་ཀྱི་རྣམ་བཞག་ལ་མི་མཁས་པ་སྟེ། ཐ་སྙད་ལ་རིགས་པས་དཔྱད་ནས། རྙེད་ན་དོན་དམ་པ་ཉིད་དུ་འགྱུར་གྱི། ཐ་སྙད་དུ་མི་རུང་བའི་ཕྱིར་དང་། མ་རྙེད་ན་ནི་ཐ་སྙད་སྟོར་ཞིང་དོན་དམ་པར་འགྱུར་བའི་ཕྱིར་རོ། ། གཉིས་པ་ནི། དེ་ལྟར་དངོས་པོ་ལ་མངོན་པར་ཞེན་པའི་བདོག་པ་ཐམས་ཅད་ཀུན་ནས་གཅོད་པ་ན་བྲེད་ཤ་འཐོན་པ་ཐ་སྙད་ཀྱི་བདེན་པ་ལ་མངོན་པར་ཞེན་པ་འདི་གང་ཞིག །ཀུན་ནས་ཉོན་མོངས་དང་རྣམ་བྱང་གི་རྒྱུར་གྱུར་པ་རྫས་ཀྱི་བདག་ཉིད་འགའ་ཞིག་ཏུ་སྐྱེ་བར་འགྱུར་བར་བྱ་དགོས་སོ་ཞེས་སྨྲ་ན། དེ་སྐད་དུ་སྨྲ་བ་ཡང་ཚིག་ཙམ་དུ་ཟད་དེ། ཇི་ལྟར་དོན་དམ་པ་དེ་ཁོ་ན་ཉིད་དཔྱོད་པའི་སྐབས་སུ་ཇི་སྐད་བཤད་པའི་རིགས་པ་གང་ཞིག་གིས་དངོས་པོ་རྣམས་བདག་དང་གཞན་ལས་སྐྱེ་བར་རིགས་པ་མིན་པར་གྲུབ་པའི་ཕྱིར་རིགས་པ་དེས་ཐ་སྙད་དུ་ཡང་བདག་དང་གཞན་ལས་སྐྱེ་བར་རིགས་པ་མིན་པས་ཁྱོད་ཀྱི་དངོས་པོ་རྣམས་ཀྱི་སྐྱེ་བ་གང་གིས་འགྲུབ་པ་ཡིན་པར་འགྱུར། དེའི་ཕྱིར། རང་གི་མཚན་ཉིད་ཀྱི་སྐྱེ་བ་ནི་བདེན་པ་གཉིས་ཅར་དུ་ཡོད་པ་མ་ཡིན་ནོ་ཞེས་མི་འདོད་བཞིན་དུ་གདོན་མི་ཟ་བར་ཁས་བླང་བར་བྱའོ། །དེ་བཞིན་དུ། ཡོད་མེད་སྐྱེ་འགོག་དང༌། གཅིག་དང་དུ་བྲལ་དང་། རྟེན་འབྲེལ་དང་། བྱ་བྱེད་གཅིག་དང་ཐ་དད་དཔྱད་པ་དང་། དུས་གསུམ་ལ་དཔྱད་པ་དང་། མཐའ་བཞི་ལ་དཔྱད་པ་སོགས་དབུ་མའི་བསྟན་བཅོས་རྣམས་ནས་དོན་དམ་པར་ཆོས་ཐམས་ཅད་སྤྲོས་བྲལ་དུ་སྟོན་པའི་རིགས་པ་མཐའ་ཡས་པ་གསུངས་པའི་རིགས་པ་དེ་རྣམས་ཀྱིས་དཔྱད་ན། ཀུན་རྫོབ་དུ་ཡང་ཆོས་ཐམས་ཅད་སྤྲོས་བྲལ་དུ་འགྲུབ་པས། ཆོས་ཐམས་ཅད་རྣལ་འབྱོར་པའི་བློ་ལ་ལྟོས་ཏེ། བདེན་པ་གཉིས་ཀ་རུ་སྤྲོས་པ་དང་། མཚན་མ་ཐམས་ཅད་ཉེ་བར་ཞི་བ་ཞེས་བྱ་བ་ཡིན་ནོ། །རང་རྒྱུད་པ་འགའ་ཞིག །འཁྲུལ་སྣང་སྒྱུ་མ་ལྟ་བུ་འདི་དཔྱད་ན། །ཀུན་རྫོབ་ཏུ་ཡང་སྤྲོས་པ་ཐམས་ཅད་དང་བྲལ་བར་ཁས་ལེན་བཞིན་དུ་ཡང་འགོག་པ་རིགས་པ་མ་ཡིན་ཞེས་སྨྲ་བ་ནི། འཇིག་རྟེན་གཞུག་པའི་ཕྱིར་རོ། ། ལས་དང་པོ་རྣམས་ཀྱི་སྤྱོད་པ་ཉམས་སུ་ལེན་པའི་ཚེ། སྐྱོན་ཆེར་མེད་ནའང་། ། ལྟ་བ་གཏན་ལ་འབེབས་པ་དང་། གནས་ལུགས་ཀྱི་དོན་ཇི་ལྟ་བ་བཞིན་དུ་སྒོམ་པའི་ཚེ། སྤྲོས་པ་དང་མཚན་མ་ཐམས་ཅད་དོར་བར་བྱ་བ་ཡིན་པས། ཐ་སྙད་ཀྱི་མཚན་མ་ལ་ཞེན་པར་མི་བྱའོ། །གང་དག །བདག་ལས་མ་ཡིན་ཞེས་སོགས་ཀྱིས། སློབ་དཔོན་ཀླུ་སྒྲུབ་ཀྱི་ཞལ་སྔ་ནས། ཀུན་བཏགས་པའི་ངོ་བོ་ཉིད་ཁོ་ན་བཀག་པ་ཡིན་གྱི། གཞན་གྱི་དབང་གི་ངོ་བོ་ཉིད་ནི་མ་ཡིན་ནོ་སྙམ་དུ་སེམས་ཤིང་།བཅོམ་ལྡན་འདས་ཀྱིས་ཆོས་ཐམས་ཅད་ངོ་བོ་ཉིད་མེད་པ་དང་། མ་སྐྱེས་པ་དང་། མ་འགགས་པ་དང་། བཟོད་མ་ནས་ཞི་བ་དང་། རང་བཞིན་གྱིས་ཡོངས་སུ་མྱ་ངན་ལས་འདས་པ་སོགས་སུ་གསུངས་པ་རྣམས་ཀྱང་ཀུན་བཏགས་པའི་མཚན་ཉིད་ངོ་བོ་ཉིད་མེད་པ་ལ་དགོངས་ནས་གསུངས་པ་ཡིན་གྱི། གཞན་གྱི་དབང་དགོངས་ནས་མ་ཡིན་ནོ་སྙམ་དུ་སེམས་པའི་རྣམ་རིག་པ་ཁ་ཅིག་དང་དབུ་མ་པ་ཁ་ཅིག་ཀྱང་བརྟགས་པ་འགོག་གི། སྣང་བ་དགག་པར་མི་ནུས་ཤིང་། བཀག་ན་རང་ལ་མངོན་སུམ་སོགས་ཀྱིས་གནོད་ཟེར་ཏེ། བདེན་གཉིས་ལས། སྣང་བའི་ངོ་བོ་གང་ཡིན་པ། །དེ་ནི་འགོག་པ་མ་ཡིན་ཉིད། །ཉམས་སུ་མྱོང་བ་གང་ཡང་ནི། །དགག་པ་རིགས་པ་མ་ཡིན་ནོ། །སྐྱེ་ལ་སོགས་པའི་རྣམ་པ་གང་། །སྣང་བ་མིན་ལ་དེ་ཡང་ནི། །ཡང་དག་པར་ཞེས་བྱ་སོགས་པར། །གཞན་གྱིས་ཡོངས་སུ་བརྟགས་པ་འགོག །དེ་བས་འདིར་ནི་དེ་ལྟ་བུ། །བརྟགས་པ་ཁོ་ན་དགག་པ་རིགས། །བཏགས་པ་མ་ཡིན་འགོག་པ་འདི། །བདག་ལ་གནོད་འགྱུར་འབའ་ཞིག་གོ། །ཅེས་དང་། འགྲེལ་པར། རྣམ་པར་རྟོག་ལ་སྣང་བ་ཡི། །གཙོ་བོ་ལ་སོགས་ཡང་དག་པར། །དངོས་པོ་རྣམས་ཀྱི་རྒྱུར་གྱུར་པ། །གཞན་གྱིས་བཏགས་གང་དེ་འགོག་གོ། །ཞེས་འབྱུང་བ་ལྟ་བུའོ། །དེ་དག་གི་འདོད་པ་འདི་ཡང་གཏན་ཚིགས་མེད་པར་མི་འགྲུབ་པས། དེ་སྐད་དུ་སྨྲ་བ་དེ་དག་ནི་བརྒལ་ཞིང་བརྟག་པར་བྱ་བ་ཁོ་ན་ཡིན་ནས། །འདིར་སྨྲས་པ། ཀུན་བཏགས་སྐབས་སུ་རིགས་པ་གང་ཞིག་གིས། །བདག་དང་གཞན་ལས་སྐྱེ་བ་རིགས་མིན་པའི། ། རིགས་དེས་གཞན་དབང་ལ་ཡང་རིགས་མིན་པས། །གཞན་དབང་སྐྱེ་བ་གང་གིས་ཡིན་པར་འགྱུར། །ཀུན་བཏགས་སྐབས་སུ་རིགས་པ་གང་ཞིག་གིས། །སྤྲོས་དང་མཚན་མ་ཐམས་ཅད་ཉེར་ཞི་བའི། །རིགས་དེས་གཞན་དབང་ལ་ཡང་མཚུངས་མིན་ནམ། །གཞན་དབང་སྤྲོས་པ་གང་གིས་རྙེད་པར་འགྱུར། ། གཉིས་པ་ལ། སྤྲོས་པ་དང་བྲལ་ཡང་རྒྱུ་འབྲས་སུ་སྣང་བ་མི་འགལ་བའི་ཚུལ། དེས་རྟག་ཆད་དང་བྲལ་བར་བསྟན་པ་གཉིས་ཀྱི། དང་པོ་ནི། གལ་ཏེ་བདེན་པ་གཉིས་ཀར་རང་གི་མཚན་ཉིད་དུ་སྐྱེ་བ་མེད་ན། དེ་དག་གི་རང་གི་ངོ་བོ་འཇིག་རྟེན་དུ་དམིགས་པར་འགྱུར་ཞེ་ན། འཇིག་རྟེན་དུ་དམིགས་པའི་རྒྱུ་འབྲས་སུ་སྣང་བ་ལ་ནི་བདེན་པས་མ་ཁྱབ་སྟེ། འདི་ལྟར་འབྲས་བུར་སྣང་བ་ལ་ཡང་བདེན་པས་མ་ཁྱབ་སྟེ། དངོས་པོ་རང་བཞིན་གྱིས་སྟོང་པ་གཟུགས་བརྙན་དང་སྒྱུ་མ་ལ་སོགས་པ་འབྲས་བུ་ཡང་མེ་ལོང་དང་བྱད་བཞིན་ལ་སོགས་པའི་རྒྱུ་རྐྱེན་གྱི་ཚོགས་པ་ལ་ལྟོས་ནས་འཇིག་རྟེན་ན་མ་གྲགས་པའང་མིན་པའི་ཕྱིར་དང་རྒྱུ་ཡིན་པ་ལ་ཡང་བདེན་པས་མ་ཁྱབ་སྟེ། ཇི་ལྟར་མེ་ལོང་ལ་སོགས་པ་དེར་ནི་དམིགས་པའི་རྐྱེན་གཟུགས་བརྙན་ལ་སོགས་པ་རང་བཞིན་གྱིས་སྟོང་པ་ལས་དེའི་ཡུལ་ཅན་གྱི་ཤེས་པ་གཟུགས་བརྙན་དེའི་རྣམ་པ་ཅན་སྐྱེ་བར་འགྱུར་བ་ལྟར་རོ། །རྒྱུ་འབྲས་གཉིས་ཀ་ལའང་བདེན་པས་མ་ཁྱབ་སྟེ། སྤྲུལ་པ་ལས་སྤྲུལ་པ་འབྱུང་བ་ལྟ་བུའོ། །སྟོང་ཉིད་བདུན་བཅུ་པ་ལས། དེ་ལ་དེ་བཞིན་གཤེགས་སྤྲུལ་སྟོང་། སྤྲུལ་པས་སྤྲུལ་པ་སྨོས་ཅི་དགོས་ཞེས་སོ། །དེ་བཞིན་དུ། སྒྱུ་མ་ལ་སོགས་པའི་བརྫུན་པའི་དཔེ་ཐམས་ཅད་ལ་སྦྱར་ཏེ། ཤེས་པར་བྱའོ། །དེ་བཞིན་དུ། གཟུགས་དང་ཚོར་བ་ལ་སོགས་པའི་དངོས་པོ་ཐམས་ཅད་ནི་རྒྱུ་དང་འབྲས་བུ་ཐ་དད་པ་མེད་པར་གནས་པ་ཡིན་ལ། དེ་ཐམས་ཅད་རང་བཞིན་གྱིས་སྟོང་ན་ཡང་རྒྱུ་དང་རྐྱེན་རང་བཞིན་གྱིས་སྟོང་པ་ཉིད་དག་ལས་ཐ་སྙད་དུ་རབ་ཏུ་སྐྱེ་བར་འགྱུར་ཏེ། སེམས་འགྲེལ་ལས། མདོར་ན་སྟོང་པའི་ཆོས་ལས་ནི། །སྟོང་པའི་ཆོས་རྣམས་འབྱུང་བ་ཡིན། །བྱེད་པོ་ལས་དང་འབྲས་མྱོང་བ། །ཀུན་རྫོབ་དུ་ནི་རྒྱལ་བས་བསྟན། །གང་ཕྱིར་ཕྱི་རོལ་རྟེན་འབྱུང་ཡང་། །ཚོགས་པ་དག་ལས་བྱུང་བ་ཡི། །རྔ་ཡི་སྒྲ་དང་མྱུ་གུ་བཞིན། །རྨི་ལམ་སྒྱུ་མ་མཚུངས་པར་འདོད། །ཆོས་རྣམས་རྒྱུ་ལས་སྐྱེ་བ་དང་། ། ཅུང་ཟད་འགལ་བར་མི་འགྱུར་ཏེ། །རྒྱུ་ནི་རྒྱུ་ཉིད་གྱིས་སྟོང་པས། །སྐྱེ་བ་མེད་པ་ཉིད་དུ་གཏོགས། །ཅེས་སོ། །གཟུགས་བརྙན་རང་བཞིན་མེད་པའི་རྒྱུ་འབྲས་ཀྱི་རྣམ་བཞག་ཤེས་བཞིན་དུ། མཁས་པ་སུ་ཞིག་གཟུགས་དང་ཚོར་བ་ལ་སོགས་པ་རྒྱུ་དང་འབྲས་བུ་ལས་ཐ་དད་མེད་པར་གནས་པ་རྣམས་ཡོད་པ་ཙམ་དུ་དམིགས་པས་རང་བཞིན་དང་བཅས་པར་ངེས་པར་བྱེད། དེའི་ཕྱིར་ཡོད་པར་དམིགས་ཀྱང་རང་བཞིན་གྱིས་སྐྱེ་བ་མེད་དོ། །མིའམ་ཅིའི་རྒྱལ་པོ་ལྗོན་པས་ཞུས་པ་ལས། མེ་ལོང་ཤིན་ཏུ་ཡོངས་དག་ལ། །ཇི་ལྟར་རང་བཞིན་མེད་པ་ཡི། །གཟུགས་བརྙན་སྣང་བ་དེ་བཞིན་དུ། །ལྗོན་པ་ཆོས་རྣམས་ཤེས་པར་གྱིས། །ཞེས་གསུངས་སོ། ། གཉིས་པ་ནི། གང་གི་ཕྱིར་དངོས་པོ་རྣམས་གཟུགས་བརྙན་གྱི་རྣམ་པ་ལྟར་རང་བཞིན་གྱིས་སྟོང་པ་དེའི་ཕྱིར། དོན་དམ་པ་དང་ཀུན་རྫོབ་ཀྱི་བདེན་པ་གཉིས་སུ་ཡང་རང་བཞིན་མེད་ལ། དེའི་ཕྱིར་དེ་དག་རྟག་པ་ཡང་མ་ཡིན། ཆད་པ་ཡང་མིན་ཏེ། མདོ་ལས། ཤེས་རབ་ཀྱི་ཕ་རོལ་དུ་ཕྱིན་པ་གང་ཡིན་པ་དེ་ལ་ནི་གཟུགས་རྟག་གོ་ཞེས་བྱ་བ་དང་། མི་རྟག་གོ་ཞེས་བྱ་བ་མི་དམིགས་ཏེ། དེ་གཟུགས་ཉིད་ཀྱང་མི་དམིགས་ན། རྟག་པའམ་མི་རྟག་པར་ལྟ་ག་ལ་འགྱུར། དེ་བཞིན་དུ་རྣམ་མཁྱེན་གྱི་བར་དུ་གསུངས་སོ། །བསྟན་བཅོས་ལས། ཡོད་ཅེས་བྱ་བ་རྟག་པར་འཛིན། །མེད་ཅེས་བྱ་བ་ཆད་པར་ལྟ། །དེ་ཕྱིར་ཡོད་དང་མེད་པ་ལ། ། མཁས་པས་གནས་པར་མི་བྱའོ། །གང་ཞིག་རང་བཞིན་གྱིས་ཡོད་པ། །དེ་ནི་མེད་པ་མིན་པས་བརྟག །སྔོན་བྱུང་ད་ལྟར་མེད་ཅེས་པ། །དེས་ན་ཆད་པར་ལྟ་བར་འགྱུར། །ཞེས་དང་། དངོས་པོ་ཡོད་པར་ཁས་བླངས་ན། །རྟག་དང་ཆད་པར་ལྟ་བར་ནི། །ཐལ་བར་འགྱུར་ཏེ་དངོས་དེ་ནི། །རྟག་དང་མི་རྟག་འགྱུར་ཕྱིར་རོ། །ཞེས་སོགས་གསུངས་པ་ལྟར་རོ། །དེ་བཞིན་དུ། ཇི་ལྟར་སྟོན་པས་སྤྲུལ་པ་ནི། །རྫུ་འཕྲུལ་ཕུན་ཚོགས་གྱིས་སྤྲུལ་ཞིང་། །སྤྲུལ་པ་དེ་ཡང་སྤྲུལ་པ་ན། །སླར་ཡང་གཞན་ནི་སྤྲུལ་པ་ལྟར། །དེ་བཞིན་བྱེད་པོ་དེ་ལས་གང་། ། བྱས་པ་སྤྲུལ་པའི་རྣམ་པ་བཞིན། །དཔེར་ན་སྤྲུལ་པས་སྤྲུལ་གཞན་ཞིག །སྤྲུལ་པ་མཛད་པ་དེ་བཞིན་ནོ། །ཉོན་མོངས་ལས་དང་ལུས་རྣམས་དང་། །བྱེད་པ་པོ་དང་འབྲས་བུ་དག །དྲི་ཟའི་གྲོང་ཁྱེར་ལྟ་བུ་དང་། །སྨིག་སྒྱུ་རྨི་ལམ་འདྲ་བ་ཡིན།། ཞེས་སྤྲུལ་པ་ལ་སོགས་པའི་དཔེས་རང་བཞིན་མེད་པ་ལས་རང་བཞིན་མེད་པ་རྣམས་སྐྱེ་བར་བསྟན་ཏོ། ། གསུམ་པ་ལ། དངོས་དང་། ཞར་ལ་ལས་འབྲས་ཀྱི་རྟེན་གསུངས་པ། དྲང་དོན་དུ་བསྟན་པ་གཉིས་ཀྱི། དང་པོ་ལ། རང་བཞིན་མེད་ཀྱང་ལས་འབྲས་ཀྱི་འབྲེལ་པ་འཐད་པ་དང་། དོན་དེ་ཉིད་དཔེའི་སྒོ་ནས་སྒྲུབ་པ་དང་། དེ་ལ་ཐུག་མེད་དུ་ཧ་ཅང་ཐལ་བ་སྤང་བ་གསུམ་གྱི། དང་པོ་ནི། དེ་ལྟར་བདེན་པ་གཉིས་ཀར་རང་བཞིན་མེད་པས་རྟག་པ་དང་། ཆད་པར་ལྟ་བ་རྒྱང་རིང་དུ་སྤངས་པ་འབའ་ཞིག་ཏུ་མ་ཟད་ཀྱི། ལས་རྣམས་འགགས་ནས་ཡུན་རིང་དུ་ལོན་ཀྱང་། ལས་རྣམས་ཀྱི་འབྲས་བུ་དང་འབྲེལ་པ་ནི་ཀུན་གཞིའི་རྣམ་པར་ཤེས་པའི་རྒྱུན་དང་ཆུད་མི་ཟ་བ་དང་ཐོབ་པ་ལ་སོགས་པ་ཡོངས་སུ་རྟོག་པ་མེད་པར་ཡང་འཐད་པ་ཡིན་ནོ། །ཇི་ལྟར་ཞེ་ན། རྩ་བ་ལས། གལ་ཏེ་སྨིན་པའི་དུས་བར་དུ། ། གནས་ན་ལས་དེ་རྟག་པར་འགྱུར། །གལ་ཏེ་འགགས་ན་འགགས་གྱུར་པ། །ཇི་ལྟར་འབྲས་བུ་བསྐྱེད་པར་འགྱུར། །ཞེས་འབྱུང་བ་ལྟར། ལས་རྣམས་རྣམ་པར་སྨིན་པའི་དུས་ཀྱི་བར་དུ་གནས་སམ། འོན་ཏེ་སྐྱེས་མ་ཐག་ཏུ་འཇིག་པའི་ཕྱིར་མི་གནས་པ་ཞིག་ཡིན་གྲང་། དེ་ལ་ཕྱི་རོལ་པ་ལས་འབྲས་ཁས་ལེན་པ་རྣམས་ནི་གང་ཟག་གི་བདག་རྟག་པར་ཡོད་པས། དེས་ལས་ཀྱི་འབྲས་བུ་ཉམས་སུ་མྱོང་བའི་ཕྱིར། ལས་འབྲས་དང་། མཐོ་རིས་དང་ཐར་པ་ལ་སོགས་པ་འཐད་ཀྱི། སངས་རྒྱས་པ་ལྟར་ན་ནི་གང་ཟག་མེད་ཅིང་ཕུང་པོ་རྣམས་སྐད་ཅིག་མ་ཡིན་པས་ལས་འབྲས་དང་། མཐོ་རིས་དང་། ཐར་པ་ལ་སོགས་པ་མི་རུང་སྟེ། ལས་མ་བྱས་པ་དང་ཕྲད་པ་དང་། བྱས་པ་ཆུད་ཟོས་པ་དང་། གཞན་གྱིས་བསགས་པ་གཞན་གྱིས་མྱོང་བ་སོགས་ལས་འབྲས་འཚོལ་བར་འགྱུར་བའི་ཕྱིར་ཏེ། ཕུང་པོ་སྐད་ཅིག་སྨྲ་བ་ཡི། ། ཤཱཀྱ་པ་རྣམས་བདག་མེད་ན། །མཐོ་རིས་ཐར་པ་ལ་དགོས་པའི། །འབད་པ་དོན་མེད་ཉིད་དུ་འགྱུར། །ཞེས་ཟེར་རོ། །དེ་ནི་མི་འཐད་དེ། དེ་ལྟ་བུའི་ལས་འབྲས་ཀྱི་རྟེན་རྟག་པ་ཡོད་པ་ལ་འོག་ནས་འཆད་པར་འགྱུར་བའི་རིགས་པས་གནོད་པའི་ཕྱིར་དང་། རྟག་པ་ལས་འབྲས་བུ་མྱོང་ན་ལས་འབྲས་ཐམས་ཅད་གཅིག་ཅར་མྱོང་བའམ། ཡང་ན་ནམ་ཡང་མི་མྱོང་བར་འགྱུར་བའི་ཕྱིར་དང་། རྟག་པས་རྣམ་སྨིན་མྱོང་བ་རྐྱེན་ལ་མི་ལྟོས་པའི་ཕྱིར་དང་། རྟག་པ་གཅིག་ཉིད་བདེ་སྡུག་དང་། ངན་སོང་དང་། མཐོ་རིས་དང་། ཐར་པ་སོགས་སྣ་ཚོགས་སུ་འགྱུར་བ་འགལ་བའི་ཕྱིར་དང་། བདག་ཡོད་ན་བདག་འཛིན་སྤང་དུ་མི་རུང་ཞིང་།དེ་ལས་ཉོན་མོངས་ཐམས་ཅད་འབྱུང་བའི་ཕྱིར། ཐར་པ་མི་འཐད་པ་སོགས་སྐྱོན་མཐའ་ཡས་པ་འབྱུང་བའི་ཕྱིར་རོ། །ཆོས་འདི་པ་རྣམས་ནི་ཇི་སྐད་བཤད་པའི་ཉེས་པར་ཐལ་བས་རྟག་པའི་བདག་དང་ལས་ཁས་མི་ལེན་ལ། དེ་ལ་གནས་མའི་ས་བུ་པ་རྣམས་ནི། མི་རྟག་པ་ཡང་ཕྱི་རོལ་པས་འཕངས་པའི་ཉེས་པ་འབྱུང་བར་བསམས་ནས། ལས་འབྲས་ཀྱི་རྟེན་ཕུང་པོ་ལས་དེ་ཉིད་དང་གཞན་དུ་རྗོད་དུ་མེད་ཅིང་། རྟག་མི་རྟག་ཏུ་རྗོད་དུ་མེད་པའི་གང་ཟག་ཁས་ལེན་པར་བྱེད་དོ། ། དེའང་མི་རིགས་ཏེ། འཆད་པར་འགྱུར་བའི་རིགས་པས་གནོད་པའི་ཕྱིར་དང་། ལྷག་མེད་དུ་མྱ་ངན་ལས་འདས་པ་ན་བདག་ཡོད་ན་གཞན་དུ་རྗོད་དུ་ཡོད་པར་འགྱུར་ཏེ། ཕུང་པོ་ཞིག་ཀྱང་བདག་མ་ཞིག་པའི་ཕྱིར་རོ། །དེའི་ཕྱིར་རྟག་པར་ཡང་འགྱུར་རོ། །བདག་མེད་ན་ཕུང་པོ་ཞིག་པ་ན་བདག་ཀྱང་ཞིག་པའི་ཕྱིར་མི་རྟག་པར་འགྱུར་ཞིང་། དེ་ཕྱིར་དེ་ཉིད་དུ་རྗོད་དུ་ཡོད་པར་འགྱུར་རོ། །རྣམ་འགྲེལ་ལས། མི་རྟག་ཉིད་དུ་རྗོད་མེད་པ། །དེ་ནི་འགའ་ཡིའང་རྒྱུ་མ་ཡིན། ། བརྗོད་བྱ་མིན་ལ་བཅིངས་དང་ཐར། །ཇི་ལྟར་བུར་ཡང་ཡོད་མ་ཡིན། །ཞེས་པ་ལྟར། ཐ་སྙད་དུ་ཡང་མི་རྟག་པ་ཉིད་དུ་རྗོད་དུ་མེད་ན་རྒྱུར་མི་རུང་ཞིང་། བཅིངས་པ་དང་གྲོལ་བ་ཡང་མི་འཐད་པའི་ཕྱིར་རོ། །དེ་ལས་གཞན་པའི་དངོས་པོ་སྨྲ་བ་རྣམས་ནི། ལས་དང་ལས་འབྲས་ཀྱི་རྟེན་མི་རྟག་པར་ཁས་ལེན་ཅིང་། འགགས་ཟིན་པའི་ལས་ལས་འབྲས་བུ་ཇི་ལྟར་འབྱུང་བར་འགྱུར་ཞེས་རྩོད་པའི་ལན་དུ། དེ་དག་མི་རྟག་པ་ཡིན་དུ་ཟིན་ཀྱང་། འབྲས་བུ་མ་སྨིན་གྱི་བར་དུ། སྐད་ཅིག་སྔ་མ་ལས་ཕྱི་མ་འབྱུང་བའི་རྒྱུན་མ་ཆད་པའི་ཕྱིར་ལས་འབྲས་ཀྱི་འབྲེལ་པ་འཐད་ལ། སྔ་མ་འགག་པའི་ཕྱིར་རྟག་པ་མ་ཡིན་ཞིང་། ཕྱི་མ་འབྱུང་བའི་ཕྱིར་ "] ཆད་པ་ཡང་མེད་ལ། སྔ་ཕྱི་རྒྱུན་གཅིག་ཡིན་པའི་ཕྱིར མ་བྱས་པ་དང་ཕྲད་པ་ལ་སོགས་པའི་སྐྱོན་ཡང་མེད་ཟེར་རོ། །དེ་ལ་མང་པོས་བཀུར་བ་ཁ་ཅིག་གིས། ལས་འབྲས་ཀྱི་རྟེན་ཕུང་པོ་དང་ངོ་བོ་གཅིག་པའི་གང་ཟག་དང་སེམས་ཅན་ཁས་ལེན་པར་བྱེད་ལ། གངས་ཅན་པ་ཕལ་ཆེར་ཡང་། དེའི་རྗེས་སུ་འབྲང་བ་ནི་མི་འཐད་དེ། འཆད་པར་འགྱུར་བའི་ལུང་དང་རིགས་པས་གནོད་པའི་ཕྱིར་དང༌། བདག་ཡོད་ན་ཆོས་ཀྱི་སྡོམ་བཞི་དང་འགལ་ཞིང་ཐར་པ་མི་ཐོབ་པས། སྟོན་པའི་བསྟན་པར་མི་རུང་བའི་ཕྱིར། སྔ་མ་དང་འདི་གཉིས་ཀྱིས་གང་ཟག་རྫས་གྲུབ་ཁས་ལེན་པ་ནི་མི་འཐད་དོ། །ཉན་ཐོས་ཁ་ཅིག་ལས་བྱས་པའི་དུས་དེ་ཉིད་དུ་ཆུད་མི་ཟ་བ་ཞེས་བྱ་བ་བུ་ལོན་གྱི་ཡི་གེ་དང་འདྲ་བ་སྐྱེ་ལ། ཡི་གེ་ཡོད་པས་བུ་ལོན་སྤྱད་དུ་ཟིན་ཀྱང་། ནོར་བདག་གི་ནོར་ཆུད་མི་ཟ་བ་སྐྱེད་དང་བཅས་པ་འགུགས་པ་བཞིན་དུ། བུ་ལོན་དང་འདྲ་བའི་ལས་འགགས་སུ་ཟིན་ཡང་ཆུད་མི་ཟ་བའི་རྒྱུན་ཡོད་པས་ལས་འབྲས་ཀྱི་འབྲེལ་པ་འཐད་ཟེར་ཞིང་བྱེ་བྲག་ཏུ་སྨྲ་བ་དག་ཐོབ་པ་ཞེས་བྱ་བ་ཆོས་དགེ་མི་དགེ་ལུང་མ་བསྟན་རྣམས་ཀྱི་ཐོབ་རྒྱུས་ཐོབ་ནས། བཏང་རྒྱུས་མ་བཏང་གི་བར་དུ་ཆོས་དེ་དག་མངོན་གྱུར་ཡོད་རུང་མེད་རུང་ཆོས་དེ་དག་དང་ལྡན་པར་འཇོག་པའི་རྫས་ཞིག་སྐྱེ་ལ། དེའི་རྒྱུན་ལ་ལས་འབྲས་ཀྱི་རྣམ་བཞག་འཇོག་ཟེར་རོ། །དེ་དག་མི་རིགས་ཏེ། ཆུད་མི་ཟ་བ་དང་ཐོབ་པ་ནི་ལྡན་པ་མ་ཡིན་པའི་འདུ་བྱེད་རྫས་གྲུབ་དུ་འདོད་པར་སྣང་ལ། དེ་ནི་གཟུགས་དང་སེམས་དང་སེམས་ལས་བྱུང་བ་ལས་གཞན་དུ་ཚད་མ་གསུམ་གྱིས་མ་དམིགས་པའི་ཕྱིར་མི་འཐད་ལ། འཐད་ན། འདུ་བྱེད་རྟག་པ་ལ་སོགས་པར་ཐལ་བའི་ཕྱིར་རོ། ། ཆུད་མི་ཟ་བ་དང༌། ཐོབ་པ་འདུ་བྱེད་རྣམས་ཀྱི་སྐྱེད་པའི་རྒྱུ་ཡིན་ནམ། མི་འབྲལ་བའི་རྒྱུ་ཡིན། དང་པོ་མི་འཐད་དེ། འདུ་བྱེད་རྣམས་མ་སྐྱེས་པར་དེ་དག་ཀྱང་མ་སྐྱེས་པས་ནམ་ཡང་མ་སྐྱེས་པར་འགྱུར་བའི་ཕྱིར་དང་། འདུ་བྱེད་རྣམས་སྐྱེ་བ་ལ་དེ་དག་གི་ནུས་པ་གང་ཡང་མ་མཐོང་བའི་ཕྱིར་རོ། །གཉིས་པ་ལྟར་ཡང་མི་འཐད་དེ། གང་དག་གཅིག་གི་རྒྱུད་ལ་དུས་གཅིག་ཅར་དུ་དགེ་མི་དགེ་དང་ཟག་བཅས་དང་། ཟག་མེད་དང༌། སྤང་བྱ་དང་གཉེན་པོ་སོགས་ལྷན་ཅིག་མི་གནས་པའི་འགལ་བ་རྣམས་ཡོད་པར་འགྱུར་བའི་ཕྱིར་རོ། །མདོ་སྡེ་པ་ལ་སོགས་པ་ཆོས་དགེ་མི་དགེ་ལུང་མ་བསྟན་རྣམས་ཀྱི་སེམས་རྒྱུད་ལ་བསྒོས་པའི་བག་ཆགས་དང་། ས་བོན་གྱི་རྒྱུན་ལ་ལས་འབྲས་ཀྱི་རྣམ་བཞག་འཇོག་ཟེར་རོ། །དེ་ལ་ཀུན་གཞི་ཁས་ལེན་པ་རྣམས་ན་རེ། སྔ་མ་རྣམས་མི་རིགས་ཤིང་། ས་བོན་དང་བག་ཆགས་ལ་འཇོག་པ་ནི་ལེགས་མོད་ཀྱི། དེ་ལྟ་ན་ཡང་ཀུན་གཞི་མེད་ན་ས་བོན་དང་བག་ཆགས་ཉིད་མི་རུང་སྟེ། འཇུག་པའི་རྣམ་པར་ཤེས་པ་རྣམས་ནི་རྒྱུན་ཆད་པ་སྲིད་པས་དེ་དག་ལ་བག་ཆགས་བསྒོས་པ་དོན་མེད་པར་ཐལ་བའི་ཕྱིར་དང་དོན་ཡོད་ན་ཞིག་ནས་ཡུན་རིང་དུ་ལོན་པའི་ལས་ལས་འབྲས་བུ་འབྱིན་པས་མེད་པ་ལས་སྐྱེ་བའམ། འདས་པ་རྫས་སུ་གྲུབ་པར་འགྱུར་བའི་ཕྱིར་རོ། །འཇུག་ཤེས་རྣམས་ནི་དགེ་བ་དང་མི་དགེ་བ་དང་ཟག་བཅས་དང་ཟག་མེད་སོགས་ལུང་དུ་བསྟན་ཞིང་། ཤིན་ཏུ་གསལ་བར་སྐྱེ་བས་དེ་དག་དང་མི་མཐུན་པའི་བག་ཆགས་ཀྱི་རྟེན་དུ་མི་རུང་བའི་ཕྱིར་དང་། ཡིད་ཤེས་དགེ་བ་དང་། ཟག་མེད་དུ་སྐྱེས་པ་ལྟ་བུའི་བསྒོ་བར་བྱེད་པ་རྣམས་སེམས་ལས་བྱུང་བ་དང་། རང་ཉིད་གང་ལ་ཡང་བག་ཆགས་བསྒོ་བར་བྱེད་པ་རྣམས་སེམས་ལས་བྱུང་བ་དང་། རང་ཉིད་གང་ལ་ཡང་བག་ཆགས་བསྒོ་བར་བྱེད་པ་རང་ལས་གཞན་པའི་སེམས་དང་མི་འཐད་པའི་ཕྱིར་དང་། སྔ་མས་ཕྱི་མ་ལ་བག་ཆགས་བསྒོ་ན་གང་རུང་གཅིག་དངོས་པོ་མེད་པས་བསྒོ་བྱ་དང་བསྒོ་གཞིར་མི་རུང་བའི་ཕྱིར་དང་། དུས་མཉམ་པ་ལ་བསྒོ་ན་བསྒོ་བྱེད་ཀྱི་ཡིད་ཤེས་དགེ་མི་དགེ་ལུང་མ་བསྟན་ལྟ་བུ་རྣམས་ཡིད་ཤེས་གཞན་དང་ལྷན་ཅིག་སྐྱེ་འགག་བྱེད་པ་མི་སྲིད་པའི་ཕྱིར་དང་། བརྒྱལ་བ་དང་གཉིད་འཐུག་པོ་ལོག་པ་དང་། སེམས་མེད་པའི་སྙོམས་པར་འཇུག་པ་སོགས་ཀྱི་གནས་སྐབས་སུ་འགགས་ནས་ཡུན་རིང་དུ་ལོན་པའི་རིག་པ་ལས་རིག་པ་ཕྱི་མ་འབྱུང་བ་མི་འཐད་པ་སོགས་སྐྱོན་དུ་མ་སྨྲའོ། །དེས་ན་ཀུན་གཞིའི་རྣམ་པར་ཤེས་པ་ནི་འཁོར་བ་ཐོག་མ་མེད་པ་ནས་ལྷག་མ་མེད་པའི་མྱ་ངན་ལས་འདས་པའི་བར་དུ་རྒྱུན་ནམ་ཡང་ཆད་པ་མེད་ཅིང་། ལུང་དུ་མ་བསྟན་ལ། རྣམ་པ་མི་གསལ་བས་དགེ་མི་དགེ་ལུང་མ་བསྟན་སོགས་ཆོས་གང་དང་ཡང་རྒྱུད་གཅིག་ལ་ལྷན་ཅིག་ཏུ་མི་འགལ་ལ་ནམ་མཁའ་དང་སོ་སོར་བརྟགས་མིན་གྱི་འགོག་པ་ལྟ་བུ་འགྱུར་བ་མེད་པ་མིན་ཞིང་། བསྒོ་བྱེད་དགེ་མི་དགེ་ལུང་མ་བསྟན་གྱི་ཆོས་རྣམས་དང་རྒྱུད་གཅིག་ལ་ལྷན་ཅིག་ཏུ་སྐྱེ་འགག་བྱས་པས་བག་ཆགས་ཀྱི་རྟེན་དུ་རུང་ལ། དེ་ལྟ་བུའི་ཀུན་གཞིའི་རྣམ་ཤེས་ཀྱི་རྒྱུན་ལས་རྐྱེན་ཇི་ལྟ་བ་བཞིན་དུ་རྒྱུ་མཐུན་པ་དང་། རྣམ་སྨིན་གྱི་འབྲས་བུ་རྣམས་མཐོང་བའི་ཚེ་དང་། སྐྱེས་ནས་དང་ལན་གྲངས་གཞན་ལ་མྱོང་བར་འགྱུར་རྣམས་དུས་ཇི་ལྟ་བ་བཞིན་དུ་འབྱིན་པར་བྱེད་དེ། ཐེག་བསྡུས་ལས། བརྟན་ལུང་མ་བསྟན་བསྒོ་བྱ་བ། །བསྒོ་བར་བྱེད་དང་འབྲེལ་བ་ལས། །བསྒོ་བར་བྱེད་ཀྱི་གཞན་དུ་མིན། །འདི་ནི་བག་ཆགས་མཚན་ཉིད་ཅེས་ཟེར་རོ། །འདི་ཡང་མི་རིགས་ཏེ། དེ་ལྟ་བུའི་ཀུན་གཞི་རྣམ་ཤེས་ཡོད་པ་ལ་སྒྲུབ་བྱེད་མེད་པའི་ཕྱིར་དང་། ཡོད་ན་བདག་དང་དབང་ཕྱུག་སོགས་ལའང་དགག་པར་མི་རིགས་པའི་ཕྱིར་དང་།་རང་གཞན་གང་གིས་མི་རིག་པའི་ཤེས་པ་རྫས་གྲུབ་འགལ་བའི་ཕྱིར་དང་། དགེ་མི་དགེ་ལུང་མ་བསྟན་གྱི་ཆོས་རྣམས་དེ་དང་འབྲེལ་པ་མ་མཐོང་བའི་ཕྱིར་དང་། རྐྱེན་འདི་པ་ཙམ་གྱི་རྟེན་ཅིང་འབྲེལ་པར་འབྱུང་བ་དང་འགལ་བའི་ཕྱིར་རོ། །དེ་ལ་ཕྱི་རོལ་པ་རྣམས་ཀྱི་འདོད་པ་ནི་ཤིན་ཏུ་ཡང་རིགས་པ་དང་འགལ་བའི་ཕྱིར་མི་འཐད་ཅིང་། དེ་དག་དང་གནས་མ་བུ་པའི་འདོད་པ་རྣམས་ནི་ཆོས་འདི་པ་རྣམས་ཀྱིས་རྣམ་པ་བརྒྱ་སྟོང་དུ་བཀག་ཟིན་ལ། གང་དག་མི་རྟག་པ་ནས་ཀུན་གཞིའི་རྣམ་ཤེས་ཀྱི་བར་རྣམས་ཀྱང་ལས་འབྲས་ཀྱི་རྟེན་རྫས་གྲུབ་དུ་འདོད་པ་འབའ་ཞིག་ཏུ་སྣང་བས་བཤད་ཟིན་པ་དང་། འཆད་པར་འགྱུར་བའི་རིགས་པ་མཐའ་དག་གིས་གནོད་པའི་ཕྱིར་དང་། རྒྱུན་ཁས་བླངས་ཀྱང་སྐད་ཅིག་སྔ་ཕྱི་རྣམས་གཞན་དུ་འདོད་པས་མ་བྱས་པ་དང་། ཕྲད་པ་སོགས་ཀྱི་སྐྱོན་མི་སྤོང་བར་སྣང་བས་མི་འཐད་དོ། །སྤྱོད་འཇུག་ལས། རྒྱུན་གཅིག་ལ་ནི་བརྟེན་ནས་སུ། ། བྱེད་པོ་སྤྱོད་པོ་ཞེས་བྱར་བསྟན། །ཞེས་གསུངས་ཀྱང་། དེ་བཞིན་གཤེགས་པ་དང་ཀླུ་སྒྲུབ་ཡབ་སྲས་ཀྱི་དགོངས་པ་ནི། གཞུང་ནས་འབྱུང་བ་ལྟར་ཡིན་ནོ། ། དེ་ལྟར་ན་ལས་འབྲས་དང་། ལས་འབྲས་ཀྱི་རྟེན་རང་བཞིན་གྱིས་གྲུབ་པར་སྨྲ་བ་དེ་དག་ཐམས་ཅད་ནི་དྲི་ཟའི་གྲོང་ཁྱེར་གྱི་ར་བ་འགྱེལ་གྱི་དོགས་པས། ཆེས་ཡིད་འབྱུང་ཞིང་དེ་བསྲུང་བའི་ངལ་ཚེགས་བྱེད་པ་སྟེ། ལས་རང་བཞིན་གྱིས་སྟོང་པས་སྐྱེ་བ་མེད་པ་ལ་རྟག་ཆད་དུ་སྒྲོ་བཏགས་ནས་རྩོད་པའི་ཕྱིར་རོ། །ཁོ་བོ་ཅག་གི་ལྟར་ན། གང་གི་ཕྱིར་ལས་རང་བཞིན་གྱིས་མ་སྐྱེས་པའི་ཕྱིར་རང་བཞིན་གྱིས་ལས་དེ་མི་འགག་ལ། མ་ཞིག་པ་ལས་འབྲས་བུ་འབྱུང་བ་མི་སྲིད་པ་ཡང་མ་ཡིན་པ་དེའི་ཕྱིར་ཀུན་གཞི་ལ་སོགས་པའི་ལས་འབྲས་ཀྱི་རྟེན་མེད་ཀྱང་འདས་པའི་ལས་ཀྱི་འབྲས་བུ་འདི་ནུས་པའི་ཕྱིར་ཡུལ་དང་། དུས་ལ་ལར་ལས་འགགས་ནས་ཡུན་རིང་དུ་ལོན་པ་ལས་ཀྱང་རྣམ་སྨིན་གྱི་འབྲས་བུ་ཡང་དག་པ་འབྱུང་བར་འགལ་བ་མེད་པར་རིག་པར་གྱིས་ཤིག །བསྟན་བཅོས་ལས། གང་ཕྱིར་ལས་ནི་སྐྱེ་བ་མེད། །འདི་ལྟར་རང་བཞིན་མེད་དེའི་ཕྱིར། གང་ཕྱིར་དེ་ནི་མ་སྐྱེས་པ། །དེ་ཕྱིར་ཆུད་ཟར་མི་འགྱུར་རོ། །ཞེས་དང་། སྟོང་ཉིད་བདུན་བཅུ་པ་ལས། སེམས་ཅན་རང་གི་ལས་དང་ནི། །ལས་རྣམས་ཆུད་ཟ་མིན་པར་གསུངས། །ལས་རྣམས་རང་བཞིན་མེད་གསུངས་ཏེ། །མ་སྐྱེས་གང་དེ་ཆུད་མི་ཟ། །ཅེས་དང་། མདོ་ལས། མི་ཡི་ཚེ་ཚད་ལོ་བརྒྱ་སྟེ། །དེ་སྲིད་འཚོ་ཞེས་རྗོད་མོད་ཀྱི། །ལོ་ལ་ཕུང་པོར་སྤུངས་པ་མེད། །སྒྲུབ་པ་དེ་ཡང་དེ་དང་མཚུངས། །ཟད་པ་མེད་ཅེས་གང་སྨྲས་དང་། །ལས་ཟད་ཅེས་ནི་གང་སྨྲས་པ། །སྟོང་པའི་ཚུལ་དུ་ཟད་པ་མེད། །ཐ་སྙད་ཚུལ་དུ་ཟད་པར་བསྟན། །ཞེས་གསུངས་སོ། །དེས་ན་བཅོམ་ལྡན་འདས་ཀྱིས། ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། ། ཚོགས་ཤིང་དུས་ལ་བབ་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་གསུངས་པ་ལ། ཆུད་མི་ཟ་བའི་རྒྱུན་ནི། དངོས་སྨྲ་བ་རྣམས་ཀྱིས་གང་ཟག་ནས་ཀུན་གཞིའི་བར་རང་གིས་བརྟགས་པའི་ལས་འབྲས་ཀྱི་རྟེན་ཡོད་པས་ཆུད་མི་ཟ་བར་འདོད་ལ་འདིར་ནི་རང་བཞིན་མེད་པས་མ་སྐྱེས་པའི་ཕྱིར་མ་འགགས་ལ། དེའི་ཕྱིར་ཆུད་མི་ཟ་ལ། ཐ་སྙད་དུ་ལས་འབྲས་ཀྱི་འབྲེལ་པ་མི་འཐད་པ་མེད་ཅེས་གཞན་ངོར་སྨྲའོ། །རང་ལུགས་ལ་ལས་འབྲས་ཀྱི་འབྲེལ་པ་སྒྲུབ་པ་ནི་མ་ཡིན་ཏེ། ཁས་ལེན་ཐམས་ཅད་བྲལ་བའི་ཕྱིར་རོ། །འོན་ཀྱང་། གཞན་ངོར་ལས་འབྲས་མི་འཐད་པའི་ལོག་རྟོག་སེལ་བ་ཙམ་དུ་ཟད་དོ། །ཅི་ཡང་དག་པ་ན་ལས་འབྲས་ཀྱི་འབྲེལ་པ་འགའ་ཡང་མ་གཟིགས་པ་མ་ཡིན་ནམ། ཇི་ལྟར་ན་ལོག་རྟོག་བསལ་བར་བྱ་ཞེ་ན། བདེན་མོད་ཀྱི། དེ་ལྟར་མ་རྟོགས་པ་རྣམས་ཀྱིས་གྱ་ཚོམ་དུ་ལས་འབྲས་ལ་སྐུར་པ་བཏབ་ན། བླང་དོར་ལ་ཕྱིན་ཅི་ལོག་ཏུ་ཞུགས་པས་ངན་སོང་གི་གཡང་ས་ཆེན་པོར་ལྷུང་བ་སྤང་བའི་ཕྱིར་རོ། །ཀུན་གཞི་ལ་སོགས་པའི་ལས་འབྲས་ཀྱི་རྟེན་ཁས་མ་བླངས་ཀྱང་། གཞན་གྱི་ལོག་རྟོག་སེལ་མི་ནུས་པའང་མ་ཡིན་ཏེ། ཀུན་གཞི་ལ་སོགས་ལས་འབྲས་ཀྱི་རྟེན་ཁས་ལེན་པ་རྣམས་ཀྱང་། རྟེན་ཡོད་ན་ལས་ཀྱི་རྒྱུན་མ་འགགས་པའི་ཕྱིར། མ་འགགས་པ་ལས་འབྲས་བུ་འབྱིན་པ་འཐད་པར་འདོད་པ་འབའ་ཞིག་ཏུ་སྣང་ལ། འདིར་ཡང་། མ་འགགས་པའི་ས་ཕྱིར་ཆུད་མི་ཟ་ལ། འབྲས་བུ་འབྱུང་བ་མི་འགལ་བར་གཞན་གྱིས་ཁོང་དུ་ཆུད་པར་ནུས་པའི་ཕྱིར་རོ། །མ་སྐྱེས་པས་མི་འགག་དུ་ཆོག་མོད། མ་སྐྱེས་པའི་ལས་ལས་འབྲས་བུ་ཇི་ལྟར་འབྱུང་ཞེ་ན། འབྲས་བུ་ཇི་སྙེད་གཅིག་འབྱུང་བ་ཐམས་ཅད་ནི་རང་བཞིན་གྱིས་སྟོང་ཞིང་། མ་སྐྱེས་པའི་ཆོས་ལས་འབྱུང་བར་གོང་དུ་གཟུགས་བརྙན་ལ་སོགས་པའི་དཔེ་དུ་མས་བསྟན་ཞིང་རང་བཞིན་གྱིས་སྐྱེས་ན། ལས་འབྲས་དང་ཐ་སྙད་ཐམས་ཅད་འགལ་ལོ། ། ། གཉིས་པ་ནི། ལས་འགགས་པ་དང་རང་བཞིན་མེད་པ་གང་ཡང་རུང་བ་ལས་ཀྱང་འབྲས་བུ་འབྱུང་བ་མི་རིགས་ན། གཉིས་ཀ་ལས་ལྟ་སྨོས་ཀྱང་ཅི་དགོས་ཤེ་ན། ཇི་སྐད་བཤད་པའི་དོན་དེ་ཉིད་དཔེའི་སྒོ་ནས་བཤད་པ། དཔེར་ན། རྨི་ལམ་དུ་དམིགས་པའི་ཡུལ་འདོད་པའི་ཡོན་ཏན་དག་དང་། ཡུལ་གྱི་བུད་མེད་བཟང་མོ་སོགས་དང་ལྷན་ཅིག་འདོད་པ་སྤྱད་པ་མཐོང་ཞིང་དམིགས་ནས་ནི་སླར་སད་པ་ན། དམིགས་ཡུལ་དེ་དག་རང་བཞིན་གྱིས་མེད་ཅིང་འགགས་སུ་ཟིན་ཀྱང་བླུན་པོ་འགའ་ཞིག་ལ་ཆགས་པ། སྐྱེ་བའི་རྒྱུར་འགྱུར་བ་དེ་བཞིན་དུ་འགགས་ནས་ཡུན་རིང་ལོན་ཞིང་རང་བཞིན་ཡོད་པ་མིན་པའི་ལས་ལས་ཀྱང་ནི་རྣམ་སྨིན་གྱི་འབྲས་བུ་འབྱུང་བ་ཡོད་པ་ཡིན་ནོ། །སྲིད་པ་འཕོ་བའི་མདོ་ལས། རྒྱལ་པོ་ཆེན་པོ། འདི་ལྟ་སྟེ། དཔེར་ན། མི་ཞིག་ཉལ་བའི་རྨི་ལམ་ན། །ཡུལ་གྱི་བུད་མེད་བཟང་མོ་དང་ལྷན་ཅིག་སྤྱོད་པ་རྨིས་ལ། དེ་ཉལ་བ་ལས་སད་ནས་ཡུལ་གྱི་བུད་མེད་བཟང་མོ་དྲན་ན། རྒྱལ་པོ་ཆེན་པོ། འདི་ཇི་སྙམ་དུ་སེམས། འོ་ན་གང་རྨི་ལམ་གྱི་ཡུལ་གྱི་བུད་མེད་བཟང་མོ་དང་ལྷན་ཅིག་ཡོངས་སུ་སྤྱོད་པར་རྨིས་ལ། དེ་ཉལ་བ་ལས་སད་ནས་ཡུལ་གྱི་བུད་མེད་བཟང་མོ་དྲན་པའི་མི་དེ། ཅི་མཁས་པའི་རང་བཞིན་ཅན་ཡིན་ནམ། གསོལ་པ། བཅོམ་ལྡན་འདས་དེ་ནི་མ་ལགས་ཏེ། དེ་ཅིའི་སླད་དུ་ཞེ་ན། བཅོམ་ལྡན་འདས། རྨི་ལམ་གྱི་ཡུལ་གྱི་བུད་མེད་བཟང་མོ་ཡང་མ་མཆིས་མི་དམིགས་ལགས་ན་དེས་ཡོངས་སུ་སྤྱོད་པ་ལྟ་ག་ལ་མཆིས་ཏེ། དེ་ལྟར་མི་དེ་ནི་ཕོངས་ཤིང་དུབ་པའི་སྐལ་བ་ཅན་དུ་འགྱུར་ལགས་སོ། ། བཅོམ་ལྡན་འདས་གྱིས་བཀའ་སྩལ་པ། རྒྱལ་པོ་ཆེན་པོ། དེ་བཞིན་དུ། བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ་ཡང་མིག་གིས་གཟུགས་རྣམས་མཐོང་ནས་ཡིད་བདེ་བར་གྱུར་པའི་གཟུགས་རྣམས་ལ་མངོན་པར་ཞེན་ཏེ། མངོན་པར་ཞེན་པར་གྱུར་ནས་ཆགས་པར་བྱེད་དོ། །ཆགས་ནས་འདོད་ཆགས་ལས་བྱུང་བ་དང་། ཞེ་སྡང་ལས་བྱུང་བ་དང་། གཏི་མུག་ལས་བྱུང་བའི་ལས་ལུས་དང་། ངག་དང་ཡིད་ཀྱིས་མངོན་པར་འདུ་བྱེད་དོ། །ལས་དེ་མངོན་པར་འདུ་བྱས་པར་གྱུར་ནས་འགག་གོ། །འགགས་པ་ན་ཤར་ཕྱོགས་སུ་བརྟེན་ཏེ་གནས་པ་མ་ཡིན་པ་ནས་ཕྱོགས་མཚམས་སུ་མ་ཡིན་ནོ་ཞེས་བྱ་བའི་བར་དང་། དུས་གཞན་ཇི་ཙམ་ཞིག་ན་འཆི་བའི་དུས་དང་ཚོད་ཉེ་བར་གནས་པའི་ཚེ། དེང་སྐལ་བ་མཉམ་པའི་ལས་ཟད་ནས། རྣམ་པར་ཤེས་པ་ཐ་མ་འགགས་པའི་ཚེ། འདི་ལྟ་སྟེ། དཔེར་ན། ཉལ་ཉལ་བ་ལས་སད་པའི་མིའི་ཡུལ་གྱི་བུད་མེད་བཟང་མོ་ལྟ་བུར་ཡིད་ལས་དེ་ཉིད་ལ་མངོན་དུ་ཕྱོགས་པར་འགྱུར་རོ། །རྒྱལ་པོ་ཆེན་པོ་དེ་ལྟར་རྣམ་པར་ཤེས་པ་ཐ་མ་འགག་ཅིང་། སྐྱེ་བའི་ཆར་གཏོགས་པའི་རྣམ་པར་ཤེས་པ་དང་པོ་ཡང་ན་ནི་ལྷ་དག་གི་ནང་དུ་སོང་བ་ཞེས་བྱ་བ་ནས། ཡང་ན་ནི་ཡི་དྭགས་རྣམས་སུ་འབྱུང་བར་འགྱུར་ཞེས་བྱ་བའི་བར་དང་། རྒྱལ་པོ་ཆེན་པོ། རྣམ་པར་ཤེས་པ་དང་པོ་དེ་འགགས་མ་ཐག་ཏུ། གང་ལ་རྣམ་པར་སྨིན་པ་མྱོང་བར་འགྱུར་བར་མངོན་པ། ། དེ་དང་སྐལ་བ་འདྲ་བའི་སེམས་ཀྱི་རྒྱུན་འབྱུང་ངོ༌། །རྒྱལ་པོ་ཆེན་པོ། དེ་ལ་ཆོས་གང་ཡང་འཇིག་རྟེན་འདི་ནས་འཇིག་རྟེན་ཕ་རོལ་དུ་འཕོ་བ་ཡང་མེད་ལ་འཆི་འཕོ་བ་དང་སྐྱེ་བར་མངོན་པར་ཡང་ཡོད་དེ། རྒྱལ་པོ་ཆེན་པོ། དེ་ལ་གང་རྣམ་ང ར་ཤེས་པ་ཐ་མ་འགག་པ་དེ་ནི་འཆི་འཕོ་བ་ཞེས་བྱ། གང་རྣམ་ང་ར་ཤེས་པ་དང་པོ་འབྱུང་བ་དེ་ནི་སྐྱེ་བ་ཞེས་བྱའོ། རྒྱལ་པོ་ཆེན་པོ། རྣམ་པར་ཤེས་པ་ཐ་མ་འགག་པའི་ཚེ་ཡང་གང་དུ་ཡང་མི་འགྲོའོ། །རྣམ་པར་ཤེས་པ་དང་པོ་སྐྱེ་བའི་ཆར་གཏོགས་པ་འབྱུང་བའི་ཚེ་ཡང་གང་ནས་ཀྱང་མི་འོང་ངོ་། །དེ་ཅིའི་ཕྱིར་ཞེ་ན་རང་བཞིན་གྱིས་དབེན་པའི་ཕྱིར་རོ། །རྒྱལ་པོ་ཆེན་པོ། དེ་ལ་རྣམ་པར་ཤེས་པ་ཐ་མ་ནི་རྣམ་པར་ཤེས་པ་ཐ་མས་སྟོང་ངོ༌། །འཆི་འཕོ་བ་ནི་འཆི་འཕོ་བས་སྟོང་ངོ༌། ། ལས་ནི་ལས་ཀྱིས་སྟོང་། རྣམ་པར་ཤེས་པ་དང་པོ་ནི་རྣམ་པར་ཤེས་པ་དང་པོས་སྟོང་། སྐྱེ་བ་ནི་སྐྱེ་བས་སྟོང་ལ། ལས་རྣམས་ཆུད་མི་ཟ་བར་ཡང་མངོན་ནོ་ཞེས་གསུངས་པ་ལྟར་རོ། །གསུམ་པ་ལ། ཐུག་མེད་དུ་ཧ་ཅང་ཐལ་བ་སྤང་བ་དང་། སྟོང་ཡང་ལས་འབྲས་སོ་སོར་ངེས་ཤིང་བསམ་གྱིས་མི་ཁྱབ་པ་གཉིས་ཀྱི་དང་པོ་ནི། གལ་ཏེ་ལས་རང་བཞིན་གྱིས་མ་སྐྱེས་པ་ལ་ཟད་པ་མེད་པས། རྣམ་པར་སྨིན་པ་འདོད་ན། རྣམ་སྨིན་བྱུང་ཟིན་པ་ལས་ཀྱང་རྣམ་པར་སྨིན་པར་འགྱུར་བའི་ཕྱིར་ཐུག་མེད་དུ་འགྱུར་རོ་ཞེ་ན་མ་ཡིན་ཏེ། ཇི་ལྟར་ཡུལ་སྐྲ་ཤད་དང་། མོ་ཤམ་གྱི་བུ་ལ་སོགས་པ་ནི་ཡོད་པ་ཉིད་དུ་མེད་པར་མཚུངས་ཀྱང་རབ་རིབ་ཅན་གྱིས་ཡོད་པ་མ་ཡིན་པའི་སྐྲ་ཤད་ལ་སོགས་པའི་རྣམ་པ་ནི་མཐོང་གི་རི་བོང་གི་རྭ་དང་། མོ་ཤམ་གྱི་བུ་ལ་སོགས་པ་དངོས་པོ་གཞན་གྱི་རྣམ་པར་མཐོང་བ་མ་ཡིན་པ་ལྟར་རྣམ་སྨིན་བྱུང་ཟིན་པ་དང་། མ་ཟིན་པའི་ལས་དག་ཀྱང་མ་འགགས་པར་མཚུངས་བཞིན་དུ་ཕྱུང་མ་ཟིན་པའི་ལས་ཀྱིས་འབྲས་བུ་འབྱིན་ལ། རྣམ་པར་སྨིན་ཟིན་པའི་ལས་ལ་སླར་ཡང་འབྲས་བུ་སྨིན་པ་མིན་པར་ཤེས་པར་གྱིས་ཤིག །འདི་ཡང་རང་གི་ལུགས་ལ་སྒྲུབ་པ་ནི་མ་ཡིན་གྱི། གཞན་གྱི་ཁས་བླངས་ཀྱི་སྒོ་ནས་ལོག་རྟོག་སེལ་བ་ཙམ་སྟེ། རི་བོང་གི་རྭ་དང་། མོ་ཤམ་གྱི་བུ་ལ་སོགས་པ་མེད་པར་མི་འདོད་པའི་ཕྱིར་རོ། ། ལང་ཀར་གཤེགས་པ་ལས། ནམ་མཁའ་རི་བོང་རྭ་དག་དང་། །མོ་ཤམ་གྱི་ནི་བུ་དག་ཀྱང་། །མེད་བཞིན་ཚིག་ཏུ་བརྗོད་པ་ལྟར། །དངོས་ལ་རྟོག་པའང་དེ་བཞིན་ནོ། །ཞེས་དེ་དག་མེད་པར་གསུངས་པ་མ་ཡིན་ནམ་ཞེ་ན། དེར་ཡང་ཡོད་པའི་རྟོག་པ་བཀག་པ་ཙམ་ཡིན་གྱི། མེད་པར་རྟོག་པ་ནི་མ་ཡིན་ནོ། །དེ་ཡོད་པ་ཉིད་མ་གྲུབ་ན། མེད་པའང་མི་འཐད་པའི་ཕྱིར། གཉིས་པ་ནི། དཔེ་འདིས་ལས་རྣམས་རྣམ་སྨིན་མ་ངེས་པ་མ་ཡིན་པ་འབའ་ཞིག་ཏུ་མ་ཟད་ཀྱི། སོ་སོར་ངེས་པ་ཡང་མ་ཡིན་ཏེ། སྐྲ་ཤད་ལ་སོགས་པ་རང་བཞིན་མེད་ཀྱང་ངེས་པ་Eམཐོང་བ་དེ་ཉིད་ཀྱི་ཕྱིར་ན། དགེ་བ་དང་མི་དགེ་བའི་ལས་རང་བཞིན་མེད་པ་ཡིན་ཀྱང་། རྣམ་སྨིན་མི་དགེ་ཞིང་ཡིད་དུ་མི་འོང་བའི་རྒྱུ་ནི་ནག་པོའི་ལས་མི་དགེ་བ་ཉིད་ལས་ཡིན་གྱི། དགེ་བ་ལས་མ་ཡིན་ལ། རྣམ་སྨིན་དགེ་ཞིང་ཡིད་དུ་འོང་བ་ཉིད་ནི་དགེ་བའི་ལས་ལས་ཡིན་པར་མཐོང་གི། མི་དགེ་བ་ལས་མ་ཡིན་ཞིང་། མཁས་པ་གང་ཞིག་དགེ་བ་དང་། མི་དགེ་བའི་ལས་གཉིས་ཀ་རང་བཞིན་མེད་པར་རྟོགས་པའི་བློ་ཅན་ནི་ཐར་པར་འགྱུར་ཏེ། དེ་ལྟར་རང་བཞིན་མེད་པའི་ལས་ཀྱིས་འབྲས་བུ་འབྱིན་པ་དང་། རྣམ་སྨིན་སོ་སོར་ངེས་པའི་ཚུལ་ཤིན་ཏུ་རྟོགས་དཀའ་བའི་ཕྱིར། བཅོམ་ལྡན་འདས་ཀྱིས་སོ་སོའི་སྐྱེ་བོ་ཤིན་ཏུ་ངེས་པར་དཔྱོད་པ་རྣམས་ལ་ལས་འབྲས་ལ་སྐུར་པ་བཏབ་པ་ལས་ཀུན་རྫོབ་འཇིག་པར་འགྱུར་དུ་འོང་སྙམ་སྟེ། ལས་རྣམས་ཀྱི་འབྲས་བུ་རྣམ་པར་སྨིན་པ་ནི་བསམ་གྱིས་མི་ཁྱབ་བོ་ཞེས་ལས་ཀྱི་འབྲེལ་པ་རྣམས་ལ་བྱིས་པ་རྣམས་ཀྱིས་སེམས་པའང་དགག་པར་མཛད་དེ། རྒྱུ་འདི་ལས་འབྲས་བུ་འདི་སྐྱེའོ་ཞེས་ལས་འབྲས་ཀྱི་འབྲེལ་པ་ཚུ་རོལ་མཐོང་བས་མི་རྟོགས་པའི་ཕྱིར་རོ། ། གཉིས་པ་ལ། ཀུན་གཞི་སོགས་གསུངས་པ་དྲང་དོན་དུ་བསྟན་པ་དང་དེས་ཡོད་པར་གསུངས་པ་ཐམས་ཅད་དྲང་དོན་དུ་བསྟན་པ་གཉིས་ཀྱི། དང་པོ་ནི། དེ་ལྟར་ཇི་སྐད་བཤད་པའི་ཚུལ་གྱིས་རང་བཞིན་མེད་པར་ལས་འབྲས་ཀྱི་འབྲེལ་པ་རྣམ་པར་འཇོག་ན། འོ་ན་འཕགས་པ་ལང་ཀར་གཤེགས་པ་སོགས་ལས། ཀུན་གཞིའི་རྣམ་པར་ཤེས་པ་ཆོས་མཐའ་ཡས་པའི་ནུས་པའི་ཁྱད་པར་གྱི་བསྒོ་གཞི་ས་བོན་ཐམས་ཅད་པ་རླབས་རྣམས་ལ་རྒྱ་མཚོ་ལྟར་དངོས་པོ་ཐམས་ཅད་སྐྱེ་བའི་རྒྱུར་གསུངས་པ་དེ། ཅི་རྣམ་པ་ཐམས་ཅད་དུ་མེད་དམ་ཞེ་ན། དེ་ནི་སྒྲ་ཇི་བཞིན་པ་ མ་ཡིན་ཏེ། དགོས་པ་དེ་སྐད་དུ་ཉེ་བར་བསྟན་པས་གདུལ་བྱ་རྣམས་ཀྱི་དོན་དུ་དགོངས་གཞི་དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པའི་ཕྱིར། སྟོང་པ་ཉིད་ཁོ་ན་ལ་དགོངས་ནས་གསུངས་པ་རིག་པར་བྱའོ། །འདིར། ཁ་ཅིག་སེམས་ཀྱི་རང་བཞིན་གསལ་ཙམ་ཀུན་གཞིའི་དགོངས་གཞིར་འདོད་ཅིང་། ཁ་ཅིག་ཡིད་ཀྱི་རྣམ་པར་ཤེས་པ་འདོད་ཀྱང་། མདོའི་དགོངས་པ་ནི། སློབ་དཔོན་ལྟར་སྟོང་པ་ཉིད་ཡིན་ཏེ། ཀུན་གཞི་གནས་གྱུར་པ་ལས་ཆོས་དབྱིངས་རྣམ་དག་ཏུ་བཤད་པའི་ཕྱིར་དང་། སེམས་ནི་རང་བཞིན་དང་བ་སྟེ། །རྟོག་པར་བྱེད་ཡིད་ཡིན་ནོ། །ཞེས་རང་བཞིན་འོད་གསལ་དུ་གསུངས་པའི་ཕྱིར་དང་། ཀུན་གཞི་དང་། བདེ་གཤེགས་སྙིང་པོ་མིང་གི་རྣམ་གྲངས་སུ་གསུངས་ཤིང་། སྙིང་པོའི་དོན་སྟོང་པ་ཉིད་ལ་གསུངས་པའི་ཕྱིར་རོ། །གང་དག་ཀུན་གཞི་དང་སྙིང་པོ་གཉིས་ག་སོ་སོ་ཐ་དད་དུ་ངེས་དོན་དུ་འདོད་པ་དང་། སྙིང་པོ་ཀུན་གཞིའི་རྣམ་ཤེས་སྟོང་པ་ཉིད་ལས་གཞན་དུ་གྱུར་པ་ཡིན་པར་སྨྲ་བ་དང་། ཀུན་གཞི་ངེས་དོན་ཡིན་ལ། སྙིང་པོ་དྲང་དོན་དུ་སྨྲ་བ་དང་། སྙིང་པོ་ངེས་དོན་ཡིན་ལ། ཀུན་གཞི་དྲང་དོན་དུ་སྨྲ་བ་རྣམས་ཀྱིས་ནི་གསུང་རབ་ཀྱི་དོན་གཏན་ནས་མ་གཏོགས་སོ། ། དེ་ལྟ་ན། མདོ་སྡེ་གང་དུ། ཀུན་གཞིའི་རྣམ་པར་ཤེས་པ་ཡོད་ཅིང་། དེ་ཀུན་ནས་ཉོན་མོངས་པ་ཐམས་ཅད་ཀྱི་རྒྱུར་གསུངས་པ་འབའ་ཞིག་ཏུ་མ་ཟད་ཀྱི། གདུལ་བྱའི་ངོར་གང་ཟག་ཉིད་ཀྱང་ཡོད་པར་བཤད་ལ། ཇི་སྐད་དུ། དགེ་སློང་དག །ཕུང་པོ་ལྔ་ནི་ཁུར་རོ། །ཁུར་ཁུར་བ་ནི་བདག་གོ་ཞེས་གསུངས་པ་ལྟར་རོ། ། ཁ་ཅིག་ལ་ནི་བདག་དང་བྲལ་བའི་ཕུང་པོ་འདི་དག་འབའ་ཞིག་ཙམ་ཉིད་ཡོད་ཅེས་བསྟན་པར་མཛད་དེ་སེམས་ཞེས་བྱ་བའམ། ཡིད་ཅེས་བྱ་བའམ། རྣམ་པར་ཤེས་པ་ཞེས་བྱ་བ་དེ་ནི་དུས་རིང་པོར་དད་པ་དང་། ཚུལ་ཁྲིམས་ལ་སོགས་པས་ཡོངས་སུ་བསྒོས་ཤིང་། གོང་དུ་འགྲོ་བ་ན་ཕྱི་མ་ལ་མཐོ་རིས་སུ་འགྲོ་བར་འགྱུར་རོ་ཞེས་གསུངས་པ་ལྟར་རོ། །འདི་ཐམས་ཅད་ནི་དགོངས་པའི་དབང་གིས་གསུངས་པ་ཡིན་ནོ། །འདིར། དགོངས་པ་གང་ཡིན་ཞེ་ན། གདུལ་བྱ་གང་དག་ཡུན་རིང་པོར་མུ་སྟེགས་ཀྱི་ལྟ་བ་ལ་གོམས་པར་བྱས་པས། དེ་ལྟར་ཆེས་ཟབ་པའི་དོན་སྟོང་པ་ཉིད་རིག་པར་མི་འགྱུར་ཞིང་། ཆོས་ཉིད་ལ་འཇུག་པར་མི་ནུས་ལ། བདག་མེད་དོ། །འབྱུང་བར་མི་འགྱུར་རོ་ཞེས་ཇི་སྐད་བསྟན་པའི་ཆོས་ཉིད་ཐོས་ནས་སྐྲག་པ་ཐོག་མ་ཁོ་ནར་སྟོན་པའི་ཉེ་བར་བསྟན་པ་ལ་གཡང་ས་དང་འདྲ་བར་སེམས་པ། ཟབ་མོའི་དོན་ལ་རྒྱབ་ཀྱིས་ཕྱོགས་པས་དོན་ཆེན་པོ་དངོས་སུ་སྒྲུབ་པར་མི་འགྱུར་བ་གང་ཡིན་པ་དེ་དག་ལ་བསྟན་པ་ལ་རིམ་གྱིས་གཞུག་པའི་ཕྱིར་དུ་བསྟན་པ་ཡིན་ཏེ། དེ་དག་ཆེས་ཐོག་མ་ཁོ་ནར་ཀུན་གཞི་ལ་སོགས་པར་བསྟན་པ་ན། བདག་དང་གཙོ་བོ་ལ་སོགས་མེད་ཀྱང་། ལས་འབྲས་ཀྱི་རྟེན་དང་། འཁོར་འདས་ཀྱི་གཞི་རྣམས་ཀུན་གཞི་ལ་སོགས་པས་ཀྱང་རུང་ངོ་སྙམ་དུ་བསམས་ཏེ། མུ་སྟེགས་ཀྱི་ལུགས་བསལ་ཏེ། སྟོན་པའི་བསྟན་པ་ལ་འཇུག་པར་འགྱུར་བས་དེ་དག་གི་དོན་ཆེན་པོ་འདྲེན་པར་འགྱུར་ཞིང་། ཕྱི་ནས་གསུང་རབ་ཀྱི་དོན་ཕྱིན་ཅི་མ་ལོག་པར་རིག་པ་རྣམས་རང་ཉིད་ཀྱིས་ཀུན་གཞི་སོགས་ལ་ཞེན་པའང་སྤང་པར་འགྱུར་བས་ཡོན་ཏན་ཁོ་ན་འབྱུང་གི། སྐྱོན་ནི་མ་ཡིན་ནོ། །འཕགས་པ་ལྷས། བ་ཞིག་གང་ལ་གང་དགའ་བ་། །དེ་ཡི་དེ་དེ་སྔར་སྤྱད་བྱ། །ཉམས་པར་འགྱུར་བ་དམ་ཆོས་ཀྱི། །སྣོད་ནི་ཅིས་ཀྱང་མ་ཡིན་ནོ་ཞེས་སོ། །གཉིས་པ་ནི། གདུལ་བྱ་གཞུག་པའི་ཕྱིར་ཀུན་གཞི་སོགས་བསྟན་པ་འབའ་ཞིག་ཏུ་མ་ཟད་ཀྱི།འཇིག་ཚོགས་ལྟ་བ་མཐའ་དག་སྤངས་པས། །ངར་འཛིན་པ་དང༌། ང་ཡིན་འཛིན་པ་དང་བྲལ་ཡང་། ང་དང་ངའི་ཞེས་སོགས་ཀྱི་ཐ་སྙད་འཇིག་རྟེན་གྱི་དོན་ཁོང་དུ་ཆུད་པའི་ཐབས་ཡིན་པའི་ཕྱིར། སངས་རྒྱས་བཅོམ་ལྡན་འདས་ཀྱིས་ཇི་ལྟར་ང་ཉིད་དེའི་ཚེ་དེའི་དུས་ན་ཞེས་སོགས་དང་ང་ཡི་ཞེས་བསྟན་པ་ལྟར། དེ་བཞིན་དུ། གཟུགས་ནས་རྣམ་མཁྱེན་གྱི་བར་གྱི་དངོས་པོ་རྣམས་རང་བཞིན་གྱིས་གྲུབ་པ་མེད་མོད་ཀྱི། དེ་ཡོད་པ་ཉིད་དུ་ཉེ་བར་བསྟན་པ་འཇིག་རྟེན་གྱིས་དོན་ཟབ་མོ་ཁོང་དུ་ཆུད་པའི་ཐབས་ཡིན་པའི་ཕྱིར། གཟུགས་ཀྱི་མཚན་ཉིད་གཟུགས་སུ་རུང་བ་སོགས་ཕྱི་ནང་གི་དངོས་པོ་རྣམས་ཡོད་ཅེས་དྲང་དོན་ཉིད་དུ་བསྟན་པ་ཡིན་ནོ། །རིགས་པ་དྲུག་བཅུ་པ་ལས། དགོངས་པའི་དབང་གིས་རྒྱལ་བ་རྣམས། ། ང་དང་ང་ཡི་ཞེས་གསུངས་ལྟར། །ཕུང་པོ་ཁམས་དང་སྐྱེ་མཆེད་རྣམས། །དེ་བཞིན་དགོངས་པའི་དབང་གིས་གསུངས། །ཞེས་སོ། །འདི་ནི་བདེན་པ་བཞི་དང་། གཉིས་དང་། ངོ་བོ་ཉིད་གསུམ་སོགས་བསྟན་པ་ཕལ་ཆེ་བ་ལ་འདོན་པ་བསྒྱུར་རོ། །ཤར་གྱི་རི་བོའི་སྡེ་པ་དང་མཐུན་པའི་ཚིགས་སུ་བཅད་པ་དག་ལས། གལ་ཏེ་འཇིག་རྟེན་རྣམ་འདྲེན་རྣམས། །འཇིག་རྟེན་མཐུན་པར་མི་འཇུག་ན། ། སངས་རྒྱས་ཆོས་ཉིད་གང་ཡིན་དང༌། །སངས་རྒྱས་སུས་ཀྱང་ཤེས་མི་འགྱུར། ། ཕུང་པོ་དག་དང་ཁམས་རྣམས་དང་། །སྐྱེ་མཆེད་རང་བཞིན་གཅིག་བཞེད་ལ། ། ཁམས་གསུམ་པོ་དག་སྟོན་མཛད་པ། །འདི་ནི་འཇིག་རྟེན་མཐུན་འཇུག་ཡིན། ། མིང་མེད་པ་ཡི་ཆོས་ཀྱི་རྣམས། །བསམ་དུ་མེད་པའི་མིང་དག་གིས། །སེམས་ཅན་རྣམས་ལ་ཡོངས་རྗོད་པ། །འདི་ནི་འཇིག་རྟེན་མཐུན་འཇུག་ཡིན། །དངོས་མེད་ཉེ་བར་སྟོན་མཛད་ཅིང་། །སངས་རྒྱས་རང་བཞིན་ལ་བཞུགས་པས། །ཙ མ་དངོས་མེད་འགའ་ཡང་འདིར་མེད་པ། །འདི་ནི་འཇིག་རྟེན་མཐུན་འཇུག་ཡིན། ། དོན་དང་དོན་མིན་མི་གཟིགས་ལ། །འགོག་པ་དང་ནི་དམ་པའི་དོན། །སྨྲ་རྣམས་ཀྱི་མཆོག་གསུང་བ། །འདི་ནི་འཇིག་རྟེན་མཐུན་འཇུག་ཡིན། །ཞིག་པ་མེད་ཅིང་སྐྱེ་མེད་ལ། །ཆོས་ཀྱི་དབྱིངས་དང་མཉམ་གྱུར་ཀྱང་། །སྲེག་པའི་བསྐལ་པ་སྟོན་མཛད་པ། །འདི་ནི་འཇིག་རྟེན་མཐུན་འཇུག་ཡིན། །དུས་གསུམ་དག་ཏུ་སེམས་ཅན་གྱི། །རང་བཞིན་དམིགས་པ་མ་ཡིན་ལ། །སེམས་ཅན་ཁམས་ཀྱང་སྟོན་མཛད་པ། །འདི་ནི་འཇིག་རྟེན་མཐུན་འཇུག་ཡིན། །ཞེས་སོགས་གསུངས་པ་ལྟར་རོ། ། ། གཉིས་པ་ལ། ཕྱོགས་སྔ་མ་དང་། དེ་དགག་པ་གཉིས་ཀྱི། དང་པོ་ལ། གསུང་རབ་ཀྱི་དོན་རྣམ་པར་གཞག་པ་དང་། དེས་རང་ལུགས་ཀྱི་རྣམ་བཞག་བསྟན་པ་གཉིས་ཀྱི། དང་པོ་ལ། རྒྱལ་སྲས་ཀྱིས་སྲིད་གསུམ་རྣམ་ཤེས་ཙམ་དུ་རྟོགས་པའི་རྒྱུ་མཚན། ཕྱི་དོན་མེད་ཀྱང་ཤེས་པ་སྐྱེ་བའི་རྒྱུ་བསྟན་པ་གཉིས་ཀྱི། དང་པོ་ནི། དེ་ལྟར་དབུ་མ་པ་དག་གི་ཀུན་གཞི་སོགས་དྲང་དོན་དུ་བསྟན་ཅིང་། ཆོས་ཐམས་ཅད་རང་བཞིན་མེད་པར་བཤད་པ་ན། རྣམ་རིག་པ་དག་དེ་མི་བཟོད་ཅིང་། རང་གི་རྣམ་པར་རྟོག་པས་སྦྱར་བའི་ལུགས་བརྗོད་པའི་སྒོ་ནས་དོན་དག་འཇོག་པར་བྱེད་པ་རྣམས་ཀྱིས་ས་དྲུག་པ་ལ་གནས་པའི་བྱང་སེམས་ཀྱིས་ཆོས་ཐམས་ཅད་རྟེན་འབྲེལ་སྐྱེ་བ་མེད་པ་སྟོང་པ་ཉིད་དུ་མཐོང་བ་སོགས་ཀྱི་ལུགས་བསལ་བའི་ཕྱིར་སྨྲས་པ། ཤེས་རབ་ཀྱི་ཕ་རོལ་དུ་ཕྱིན་པ་སྒོམ་པ་ལ་གནས་པ་སྟེ་བཞུགས་པའི་བྱང་ཆུབ་སེམས་དཔའ་ས་དྲུག་པ་བ་དེས་ཆོས་ཐམས་ཅད་ཀྱི་དེ་ཁོ་ན་ཉིད་རྣམ་པར་ཤེས་པ་ཙམ་གྱི་ངོ་བོར་རབ་ཏུ་ཕྱིན་ཅི་མ་ལོག་པ་དང་། ལྷག་པར་སྒྲོ་མ་བཏགས་པར་རྟོགས་པ་དང་མཐོང་བ་དང་། ཁོང་དུ་ཆུད་པར་འགྱུར་ཏེ། གཟུགས་མེད་པས་སེམས་སེམས་བྱུང་རྣམས་ཀྱང་རྟེན་འབྲེལ་གྱི་དངོས་པོ་ཙམ་དུ་རྟོགས་པའི་ཕྱིར་རྣམ་པར་ཤེས་པ་ཙམ་དུ་དེ་ཁོ་ན་ཉིད་རྟོགས་པར་འགྱུར་ཞེས་བྱའོ། །དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་འདིས་འཆད་པར་འགྱུར་བའི་རིགས་པས་སེམས་ལ་བཟུང་བ་མེད་པར་རྟོགས་པས་འཛིན་པ་ཡང་མ་མཐོང་ཞིང་། སྲིད་པ་གསུམ་པོ་འདི་དག་ཕྱི་རོལ་དོན་གྱིས་དབེན་པའི་རྣམ་པར་ཤེས་པ་ཙམ་མོ་ཞེས་ཡུན་རིང་དུ་གོམས་པར་བྱས་པ་ལས་གཟུང་འཛིན་དང་བྲལ་བའི་རྣམ་པར་ཤེས་པ་བརྗོད་དུ་མེད་པ་ཙམ་ཞིག་ཏུ་སོ་སོ་རང་གིས་རིག་པའི་ཚུལ་གྱིས་རབ་ཏུ་རྟོགས་པའི་ཕྱིར་རོ། ། གཉིས་པ་ནི། གལ་ཏེ་འདི་དག་རྣམ་ཤེས་ཙམ་ཡིན་ན། ཕྱི་རོལ་གྱི་དོན་མེད་པར་དེའི་རྣམ་པ་ཅན་གྱི་རྣམ་ཤེས་ཙམ་ཇི་ལྟར་སྐྱེ་ཞེ་ན། ཇི་ལྟར་རྒྱ་མཚོ་ཆུ་རླབས་ཀྱི་རྟེན་དུ་གྱུར་པ་ཆུའི་ཡན་ལག་གམ་ལུས་རླུང་གི་རྐྱེན་གྱིས་བསྐུལ་བ་ལས་རྒྱ་མཚོ་ནི་ཆེན་པོ་ལས་རླུང་གི་རྐྱེན་གྱིས་གཉིད་ལོག་པ་ལྟ་བུའི་ཆུའི་རྦ་རླབས་རྣམས་འགྲན་པའི་སྒོ་ནས་བདག་གི་ལུས་རྙེད་པ་ལྟར་ཀུན་ནས་ཡོངས་སུ་རྒྱུག་པར་མཐོང་ཞིང་འབྱུང་བ་དེ་བཞིན་དུ་འདིར་ཡང་ཀུན་ནས་ཉོན་མོངས་པའི་ཆོས་ཀུན་གྱི་བོན་ཐམས་ཅད་པ་ཀུན་གཞིའི་རྣམ་པར་ཤེས་པ་ཞེས་བྱ་བ་གཅིག་ནས་གཅིག་ཏུ་བརྒྱུད་པ་ཐོག་མ་མེད་པའི་དུས་ནས་ཞུགས་པ་གཟུང་འཛིན་དུ་མངོན་པར་ཞེན་པའི་བག་ཆགས་ཡོངས་སུ་སྨིན་པ་ལས་བདག་ཉིད་ཀྱི་དངོས་པོ་ཡོད་པ་ཐོབ་པ་འགག་བཞིན་པས། ཀུན་གཞི་ལ་བག་ཆགས་ཀྱི་ཁྱད་པར་རང་གི་རྣམ་པ་དང་རྗེས་སུ་འབྲེལ་པའི་རྣམ་ཤེས་གཞན་སྐྱེ་བའི་རྒྱུར་གྱུར་པ་བཞག་པ་རིམ་གྱིས་རང་དང་ཡོངས་སུ་སྨིན་པའི་རྐྱེན་ལྷག་པས་ཡོངས་སུ་སྨིན་པའི་རང་གི་ནུས་པ་ལས་མ་དག་པ་གཞན་དབང་གི་རྣམ་པར་ཤེས་པ་ཙམ་ཞིག་འབྱུང་བ་དེ་ཉིད་ལ་བྱིས་པ་རྣམས་གཟུང་བ་དང་འཛིན་པར་རྟོག་པར་བྱེད་ཀྱི། ཤེས་པ་ལས་ཐ་དད་པའི་གཟུང་བ་ནི་ཅུང་ཟད་ཀྱང་ཡོད་པ་མ་ཡིན་ནོ། །དཔེར་ན། དབང་ཕྱུག་སོགས་རྒྱུར་སྨྲ་བ་རྣམས། ། བ་ནི་བ་སྦྲ་རྣམས་ཀྱི་རྒྱུ། །ཆུ་ཤེལ་ཆུ་རྣམས་ཀྱི་བཞིན་དང་། །བླག་ཤ་ཡན་ལག་རྣམས་ཀྱི་ལྟར། །དེ་ནི་ལུས་ཅན་ཀུན་གྱི་རྒྱུ། །ཞེས་དབང་ཕྱུག་སོགས་འགྲོ་བའི་བྱེད་པ་པོ་ཉིད་དུ་སྨྲ་བ་བཞིན་དུ། ཀུན་གཞི་སྨྲ་བ་རྣམས་ཀྱང་། ཀུན་གཞི་དངོས་པོ་མཐའ་དག་གི་དམིགས་པའི་ས་བོན་གྱི་རྟེན་ཉིད་ཀྱིས་ས་བོན་ཐམས་ཅད་པར་སྨྲ་བར་བྱེད་དེ། དབང་ཕྱུག་རྟག་ལ་ཀུན་གཞི་མི་རྟག་ཅེས་བྱ་བ་འདི་ནི་ཁྱད་པར་རོ། །ཁ་ཅིག །ཀུན་གཞི་ལའང་རྟག་པར་འདོད་པ་ནི་ཕྱི་ནང་གང་གི་ཡང་ལུགས་མིན་ནོ། ། གཉིས་པ་ནི། གང་གི་ཕྱིར་གསུང་རབ་ཀྱི་རྣམ་པར་བཞག་པ་ནི་འདི་ཡིན་པར་གྲགས་པ་དེའི་ཕྱིར་གཞན་གྱི་དབང་གི་ངོ་བོ་གང་ཡིན་པ་འདི་ནི་གདོན་མི་ཟ་བར་ཁས་བླངས་དགོས་ཏེ། གང་ཟག་དང་ཆོས་ཀྱི་དངོས་པོ་བཏགས་པར་ཡོད་པ་རྣམས་ཀྱི་སྒྲོ་བཏགས་པའི་རྒྱུར་གྱུར་ཅིང་། རྟོག་པའི་དྲ་བ་མ་ལུས་པའི་གཞིར་འདོད་པའི་ཕྱིར་རོ། །གཞན་དུ་ན། འཁྲུལ་གཞི་མེད་པར་འགའ་ཡང་བདག་དང་ཆོས་སུ་འཁྲུལ་པར་མི་རུང་བའི་ཕྱིར་རོ། །དཔེར་ན། སྦྲུལ་དུ་འཁྲུལ་བ་ཐག་པའི་རྒྱུ་མཚན་ཅན་ནི། ཐག་པ་ལ་མ་ལྟོས་པར་མི་རིགས་ལ། བུམ་པར་འཁྲུལ་བ་ས་ལ་སོགས་པའི་རྒྱུ་མཚན་ནི། ས་ལ་སོགས་པ་ལ་མ་ལྟོས་པར་ནམ་མཁའི་ཕྱོགས་སུ་མི་འབྱུང་བ་བཞིན་དུ། འདིར་ཡང་ཕྱི་རོལ་གྱི་དོན་མེད་ན། སྔོན་པོ་སོགས་སུ་རྟོག་པ་ཅིའི་རྒྱུ་མཚན་ཅན་ཞིག་ཏུ་འགྱུར། །དེའི་ཕྱིར་གདོན་མི་ཟ་བར་རྟོག་པའི་རྒྱུ་གཞན་དབང་ཁས་བླང་བར་བྱ་སྟེ། ཀུན་ནས་ཉོན་མོངས་དང་། རྣམ་བྱང་གི་རྒྱུ་ཡིན་པའི་ཕྱིར་རོ། །དེ་ལྟར་ན་གང་ལ་གང་མེད་པ་དེ་ནི་དེས་སྟོང་པར་ཡང་དག་པར་རྗེས་སུ་མཐོང་ལ། གང་ཞིག་འདིར་ལྷག་མར་ལུས་པར་གྱུར་པ་དེ་བདེན་པར་ཡོད་པ་ཡིན་ནོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་པ་འདི་ནི་སྟོང་པ་ཉིད་ལ་ཕྱིན་ཅི་མ་ལོག་པར་འཇུག་པའོ་ཞེས་སོགས་ཀྱིས་སྟོང་པ་ཉིད་ཀྱང་ལེགས་པར་བཟུང་བར་འགྱུར་རོ། །ལུང་འདི་ལ་བརྟེན་ནས་ཉན་ཐོས་སྡེ་པ་རྣམས་ཕུང་ཁམས་སྐྱེ་མཆེད་ལ་བདག་དང་གང་ཟག་སོགས་ཀྱིས་སྟོང་གི། ལྷག་མ་ཕུང་ཁམས་སྐྱེ་མཆེད་དང་། བདག་མེད་པ་ནི་ཡོད་ཅེས་དང་། རྣམ་རིག་པ་དག་གཞན་དབང་ལ་ཀུན་བཏགས་ཀྱི་སྟོང་གི་གཞན་དབང་དང་ཡོངས་གྲུབ་ཀྱིས་མི་སྟོང་ཞེས་སྒྲོ་བཏགས་པའི་ཆོས་གཞན་གྱིས་སྟོང་གི། ཆོས་ཅན་དང་ཆོས་ཉིད་རང་གིས་མི་སྟོང་པར་སྨྲའོ། །གང་དག་དངོས་པོ་སྨྲ་བ་དག་གི་ངེས་དོན་དུ་བྱས་པའི་ལུང་འདི་ངེས་དོན་དུ་ཁས་བླངས་ནས། ཆོས་ཉིད་ལ་ཆོས་ཅན་ཐམས་ཅད་ཀྱིས་སྟོང་པར་སྨྲ་བ་ནི། དངོས་སྨྲ་བ་དང་། དབུ་མ་པ་གང་གི་གྲུབ་པའི་མཐའ་མ་ཡིན་ནོ། །མདོར་བསྡུ་ན། གཞན་དབང་འདི་ནི་གསུམ་དུ་གཞག་སྟེ། ཕྱི་རོལ་གྱི་གཟུང་བ་མེད་པར་རང་གི་བག་ཆགས་ལས་འབྱུང་བར་འགྱུར་ལ་བདག་དང་ཆོས་སུ་སྒྲོ་བཏགས་པའི་གཞིར་རྫས་སུ་ཡོད་པ་དང་སྤྲོས་པ་སྒྲ་རྟོག་ཀུན་གྱི་ཡུལ་མིན་པའི་རང་བཞིན་དུ་ཡོད་དེ། མངོན་པར་བརྗོད་པ་སྒྲ་རྟོག་རྣམས་ནི་སྒྲོ་བཏགས་པའི་རྣམ་པ་འཛིན་པས་དངོས་པོའི་ཡུལ་ཅན་མ་ཡིན་པའི་ཕྱིར་རོ། །དངོས་པོ་བཏེགས་པ་ཡོད་པའི་རྒྱུ་ཉིད་ནི་ཡོད་པ་ཉིད་ལས་འགྲུབ་པའི་ཕྱིར་རོ། །དེ་ནི་གསུམ་པོ་ལས་ཐ་མི་དད་དོ། །ཞེས་སོ། ། གཉིས་པ་ལ། དགག་པ་དངོས་དང་། བཀག་པ་ལ་འགལ་བ་སྤང་བ་གཉིས་ཀྱི། དང་པོ་ལ། ཕྱི་དོན་མེད་པའི་ཤེས་པ་དགག །གཉིས་མེད་གཞན་དབང་རྫས་གྲུབ་དགག །སྤྲོས་པ་ཀུན་གྱི་ཡུལ་མིན་པར་ཡོད་པ་དགག །ཀུན་རྫོབ་པའི་རྒྱུར་ཡོད་པ་དགག་པ་བཞིའི་དང་པོ་ལ། རྨི་ལམ་གྱི་མཐུན་དཔེ་དགག ། རབ་རིབ་ཀྱི་མཐུན་དཔེ་དགག །ཀེང་རུས་ཀྱི་མཐུན་དཔེ་དགག །འཁྲུལ་པའི་དཔེ་གཞན་ཡང་དགག །དོན་བསྡུ་བ་དང་ལྔའི་དང་པོ་ལ། རྨི་ལམ་དུ་སེམས་མི་འགྲུབ། དྲན་པས་འགྲུབ་ན་ཡུལ་ཡང་འགྲུབ། དེའི་ཉེས་སྤོང་གི་ལན་དགག་པ་གསུམ་གྱི་དང་པོ་ནི། འདི་ལ་བཤད་པར་བྱ་སྟེ། ཤེས་པ་ནི་ཡུལ་རིག་པས་རབ་ཏུ་ཕྱེ་བའི་ཕྱིར། ཡུལ་མེད་པའི་ཤེས་པ་མ་མཐོང་ནས། ཕྱི་རོལ་གྱི་ཡུལ་མེད་པའི་སེམས་དཔེར་ན་གང་དུ་ཡོད། འདི་ཉིད་ཡང་དག་པར་དཔྱད་པར་བྱའོ། ། སྨྲས་པ། རྨི་ལམ་ལ་དོན་མེད་ཀྱང་ཤེས་པ་ཡོད་པ་ཇི་ལྟ་བ་བཞིན་ཏེ། ཁང་མིག་ཤིན་ཏུ་ཆུང་ངའི་ནང་དུ་ཉལ་ཞིང་གཉིད་ཀྱིས་ལོག་པས། ཁང་པའི་ནང་དུ་གླང་པོ་ཆེ་མྱོས་པའི་ཁྱུ་རྨིས་པ་ན། ཡུལ་ཇི་ལྟ་བ་བཞིན་ཡོད་པ་མ་ཡིན་ཏེ། ཁང་མིག་གི་ནང་དུ་གླང་པོ་ཆེའི་ཁྱུ་ཤོང་བའི་གོ་སྐབས་མེད་པའི་ཕྱིར་རོ། །དེ་བཞིན་དུ། ཕྱི་རོལ་གྱི་ཡུལ་མེད་བཞིན་དུ་གདོན་མི་ཟ་བར་རྣམ་པར་ཤེས་པ་དེ་ཁས་བླང་བར་བྱའོ་ཞེ་ན། འདི་ཡང་སྙིང་པོ་མེད་པར་བསྟན་པའི་ཕྱིར། དེ་བསམ་བྱ་ཞེས་སྨོས་ཏེ། རྨི་ལམ་ན་ཡུལ་མེད་པའི་ཤེས་པ་ཡོད་པ་མ་ཡིན་ནོ་ཞེས་པའི་དོན་ནོ། ། དེའི་རྒྱུ་མཚན་ཅི་ཞིག་ཅེ་ན། གང་གི་ཚེ་དབུ་མ་པ་ངའི་ལུགས་ལ་སད་པའི་གནས་སྐབས་སུ་མ་ཟད། རྨི་ལམ་ན་ཡང་གླང་མྱོས་པའི་ཁྱུའི་རྣམ་པ་ཅན་གྱི་སེམས་ནི་ཡུལ་ལྟར་ཡོད་པ་མིན་ཏེ། མ་སྐྱེས་པའི་ཕྱིར་རོ། །སེམས་མེད་པ་དེའི་ཚེ་ཁྱོད་ཀྱི་རྨི་ལམ་གྱི་དཔེ་དེ་གཉིས་ཀ་ལ་གྲུབ་པའི་དཔེར་ཡོད་པ་མིན་པས་ཕྱི་རོལ་མེད་པར་རྣམ་ཤེས་ཡོད་པ་མ་ཡིན་ནོ། ། གཉིས་པ་ནི། གལ་ཏེ་རྨི་ལམ་ན་རྣམ་ཤེས་ནོར་བ་མེད་ན། སད་པའི་ཚེ། རྨི་ལམ་དུ་མྱོང་བ་དྲན་པར་མི་འགྱུར་རོ་སྙམ་ན། འདི་ཡང་མི་རུང་སྟེ། སད་པའི་ཚེ་རྨི་ལམ་གྱི་ཤེས་པ་འཁྲུལ་པ་མྱོང་བ་དྲན་པ་ལས་ཡིད་ཡོད་པར་འགྲུབ་ན་ཕྱི་རོལ་གྱི་ཡུལ་ཡང་དེ་བཞིན་དུ་ཡོད་པར་འགྱུར་ཏེ། ཅིའི་ཕྱིར་ཞེ་ན། ཇི་ལྟར་ཁྱོད་ཀྱིས་སད་པའི་གནས་སྐབས་ན་ངས་འདི་ལྟ་བུ་མཐོང་ངོ་སྙམ་དུ་རྨི་ལམ་གྱི་ཉམས་སུ་མྱོང་བ་དྲན་པ་ལས་ཡིད་ཡོད་པ་ཡིན་པ་དེ་དང་འདྲ་བར་གླང་པོ་ཆེ་སོགས་ཕྱི་རོལ་ཡུལ་གྱི་ཉམས་སུ་མྱོང་བ་ལའང་དྲན་པ་ཡོད་པ་ཡིན་པས། ཡུལ་ཡང་ཡོད་པའམ། ཡང་ན་ཤེས་པ་ཡང་ཡོད་པ་མ་ཡིན་ནོ་ཞེས་ངེས་པར་བྱའོ། ། གསུམ་པ་ལ་ཉེས་སྤོང་གི་ལན་དང་། དེ་དགག་པ་གཉིས་ཀྱི་དང་པོ་ནི། འདིར་སྨྲས་པ། གལ་ཏེ་གླང་པོ་ཆེ་ལ་སོགས་པའི་གཟུགས་རྨི་ལམ་ན་ཡོད་ན། དེ་གཟུང་བར་བྱ་བའི་ཕྱིར། མིག་གི་རྣམ་པར་ཤེས་པ་ཡོད་པར་འགྱུར་ན། ཡོད་པ་མ་ཡིན་ཏེ། གཉིད་ཀྱིས་དཀྲུགས་པས་རྣམ་པར་ཤེས་པ་ལྔའི་ཚོགས་མི་སྲིད་པའི་ཕྱིར་རོ། །དེའི་ཕྱིར་གཉིད་ཀྱི་ནང་ན་མིག་གི་བློ་མི་སྲིད་པས་གླང་པོ་ཆེའི་གཟུགས་སོགས་ཕྱི་རོལ་གྱི་ཡུལ་མིག་གི་སྐྱེ་མཆེད་ཀྱི་གཟུང་བ་བྱ་བ་དེ་ཡོད་པ་མིན་ལ། འོན་ཀྱང་གཉིད་ཀྱིས་བསླད་པའི་ཡིད་ཀྱི་རྣམ་པར་ཤེས་པ་ཡུལ་དུ་སྣང་བ་ཁོ་ན་ཡོད་ལ། ། དེའི་རྣམ་པ་ཕྱི་རོལ་གྱི་དོན་ཉིད་དུ་མངོན་པར་ཞེན་པ་ནི་བཟློག་ཏུ་མེད་པས་གཟུགས་མེད་ཅིང༌། སེམས་ཡོད་པ་ཡིན་ནོ། །རྨི་ལམ་དུ་ཕྱི་རོལ་མེད་པར་ཤེས་པ་འབྱུང་བ་ཇི་ལྟ་བ་བཞིན་དུ། དེ་བཞིན་དུ་སད་པའི་གནས་སྐབས་འདིར་ཡང་འདོད་དོ་ཞེ་ན། གཉིས་པ་ལ། རྨི་ལམ་དུ་ཁམས་བཅོ་བརྒྱད་པོ་ཐམས་ཅད་བརྫུན་པར་བསྟན། ཚུལ་དེ་སད་པའི་གནས་སྐབས་ལ་ཡང་མཚུངས། དེས་ན་དོན་ཤེས་ཡོད་མེད་དཔེ་དོན་མཚུངས་པར་བསྟན་པ་གསུམ་གྱི། དང་པོ་ནི། དེ་ལྟར་མ་ཡིན་ཏེ། རྨི་ལམ་དུ་ཡིད་ཀྱི་རྣམ་པར་ཤེས་པ་འབྱུང་བ་མི་སྲིད་པའི་ཕྱིར་རོ། ། འདི་ལྟར་ཇི་ལྟར་སེམས་ཙམ་པ་ཁྱོད་ཀྱི་ལུགས་ལ་ཕྱི་རོལ་གྱི་ཡུལ་རྨི་ལམ་དུ་མ་སྐྱེས་པ་དེ་བཞིན་དུ་ཡིད་ཀྱི་རྣམ་པར་ཤེས་པ་ཡང་སྐྱེས་པ་མ་ཡིན་ཏེ། དེ་དག་སྐྱེས་མ་སྐྱེས་རྒྱུ་མཚན་མཚུངས་པའི་ཕྱིར་ཏེ། རྨི་ལམ་གྱི་འཁྲུལ་ངོར་ནི་གཉིས་ཀ་ཡོད་ལ། སད་པ་ན་གཉིས་ཀ་མེད་པའི་ཕྱིར་རོ། །དེའི་ཕྱིར་ཇི་ལྟར་གཟུགས་མཐོང་བ་ན་མིག་དང་གཟུགས་དང་། ཡིད་དེ་གསུམ་པོ་ཉེ་བར་གྱུར་པ་དེ་བཞིན་དུ། རྨི་ལམ་དུ་ཡང་ཡུལ་ཡོངས་སུ་གཅོད་པ་ན། མིག་དང་མིག་གི་ཡུལ་དང་དེས་བསྐྱེད་པའི་སེམས་ཏེ། གསུམ་པོ་ཐམས་ཅད་ཀྱང་ནི་འདུས་པར་འཁྲུལ་སྣང་དེའི་ངོར་ནི་དམིགས་པ་ཡིན་ལ། དཔྱད་ན་མིག་དང་གཟུགས་མེད་པ་བཞིན་དུ། སེམས་ཀྱང་མེད་པས་གསུམ་ཀ་བརྫུན་པ་ཡིན་ནོ། །དེ་བཞིན་དུ། རྨི་ལམ་དུ་རྣ་བ་དང་སོགས་པས་སྒྲ་དང་རྣ་བའི་རྣམ་ཤེས་ནས་ཡིད་དང་། ཆོས་དང་། ཡིད་ཀྱི་རྣམ་ཤེས་ཀྱི་བར་ཡུལ་དབང་རྣམ་ཤེས་གསུམ་པོ་ལྷག་མ་རྣམས་ལའང་སྐྱེ་བ་མེད་དེ། ། སྣང་ཙམ་དུ་ནི་ཐམས་ཅད་མཚུངས་ལ། དཔྱད་ན། ཐམས་ཅད་ཀྱང་སྟོང་པའི་ཕྱིར་རོ། །དེའི་ཕྱིར། རྨི་ལམ་དུ་ཁམས་བཅོ་བརྒྱད་པོ་ཐམས་ཅད་བརྫུན་པའི་ཕྱིར་ཡིད་ཀྱི་རྣམ་ཤེས་ཡོད་དོ་ཞེས་བྱ་བར་མི་རིགས་སོ། །གང་ཞིག་ཆོས་ཀྱི་སྐྱེ་ མཆེད་ཀྱི་གཟུགས་ཡིད་ཤེས་ཀྱིས་གཟུང་བྱ་ཞིག་རྨི་ལམ་ན་ཡོད་དེ། དེའི་ཕྱི་ཡུལ་མེད་པའི་ཤེས་པ་འགའ་ཡང་མེད་དོ་སྙམ་དུ་སེམས་པ་དེ་ཡང་མི་རིགས་ཏེ། རྨི་ལམ་ན་རྣམ་པ་ཐམས་ཅད་དུ་གསུམ་པོ་མི་སྲིད་པའི་ཕྱིར་རོ། །ཅི་སྟེ། ཡུལ་མེད་པའི་ཤེས་པ་ཡོད་པར་འདོད་པ་གཞན་གྱི་ལུགས་དགག་པའི་ཕྱིར། དེ་ལྟར་ཁས་ལེན་ན། དབུ་མ་པས་ཆོས་ཐམས་ཅད་རང་བཞིན་མེད་པར་སྒྲུབ་པ་ལ། རྨི་ལམ་གྱི་དཔེ་དོན་མེད་པར་འགྱུར་ཏེ། དེ་བརྫུན་པ་མ་ཡིན་པའི་དོན་ཅན་ཡིན་པ་ཉིད་ཀྱིས་དཔེ་ལས་བྱུང་བ་དངོས་ཀྱི་དོན་བརྫུན་པའི་དོན་ཅན་དུ་བསྟན་པ་མི་སྲིད་པའི་ཕྱིར་རོ། ། གཉིས་པ་ནི། རྨི་ལམ་ན། གསུམ་ཅར་ཡང་མི་བདེན་པ་དེའི་ཕྱིར། རབ་ཏུ་གྲུབ་པའི་དཔེའི་སྒོ་ནས། མ་གྲུབ་པའི་དོན་བསྒྲུབ་པའི་ཕྱིར། སད་པ་ན་ཆོས་ཐམས་ཅད་རང་བཞིན་མེད་པར་སྒྲུབ་པར་འགྱུར་ཏེ། རྨི་ལམ་ན། ཡུལ་དང་། དབང་པོ་དང་། རྣམ་པར་ཤེས་པ་རྣམས་བརྫུན་པ་ཡིན་པ་ཇི་ལྟ་བ་དེ་བཞིན་དུ། སད་པའི་གནས་སྐབས་འདིར་ཡང་ཡུལ་དབང་རྣམ་ཤེས་ཀྱི་དངོས་པོ་རྣམས་ཐམས་ཅད་བརྫུན་པ་ཡིན་ཞིང་། དེའི་ཕྱིར་དམིགས་བྱེད་ཀྱི་སེམས་དེ་ཡོད་པ་མ་ཡིན་ཞིང་། དམིགས་བྱའི་སྤྱོད་ཡུལ་མེད་ཅིང་རྟེན་དབང་པོ་རྣམས་ཀྱང་རང་བཞིན་གྱིས་མེད་དོ། །དེའི་ཕྱིར། མདོ་ལས། ཇི་ལྟར་སྒྱུ་མའི་སེམས་ཅན་དམིགས་པ་ལྟར། །སྣང་ཡང་དེ་ཉིད་དུ་ན་ཡང་དག་མིན། །སྒྱུ་མ་ལྟ་བུ་རྨི་ལམ་དང་འདྲ་བ། །དེ་ལྟའི་ཆོས་ནི་བདེ་བར་གཤེགས་པས་བསྟན། །ཞེས་དང་། སྲིད་པའི་འགྲོ་བ་རྨི་ལམ་ལྟ་བུ་སྟེ། །འདི་ལས་སུ་ཡང་མི་སྐྱེ་འཆི་བ་མེད། ། སེམས་ཅན་མིང་དང་སྲོག་ཀྱང་མི་རྙེད་དེ། །ཆོས་འདི་རྣམས་ནི་ཆུ་ཤིང་དབུ་འདྲ། །ཞེས་སོགས་ཀྱང་ལེགས་པར་བཤད་པར་འགྱུར་རོ། ། གསུམ་པ་ནི། དེའི་ཕྱིར་སད་པའི་ཤེས་པ་ལ་ལྟོས་ནས། གསུམ་ཆར་ཡང་མ་སྐྱེས་པར་བཤད་ལ། རྨི་ལམ་གྱི་ཤེས་པ་ལ་ལྟོས་ནས་གསུམ་ཆར་ཡང་ཡོད་དེ། འཇིག་རྟེན་འདི་ན་ཇི་ལྟར་མི་ཤེས་པའི་གཉིད་ཡོད་ཀྱང་། དེ་ལས་ཐ་དད་པའི་གཉིད་དང་བྲལ་བའི་སད་པ་འགའ་ཞིག་ལ། རང་གི་བདག་ཉིད་ཀྱིས་མ་སྐྱེས་ཀྱང་། མ་རིག་པའི་གཉིད་ཀྱི་རྨི་ལམ་རྨི་བཞིན་པས་དམིགས་པ་གསུམ་ཅར་ཡོད་པ་དེ་བཞིན་དུ། ཇི་སྲིད་དུ་གཉིད་ལས་མ་སད་པ་རྨི་ལམ་གྱི་གནས་སྐབས་ལས་མ་ལངས་པ་དེ་སྲིད་དུ་རྨི་ལམ་ཅན་གྱི་སྐྱེས་བུ་དེ་ལ་ཡུལ་དབང་རྣམ་ཤེས་གསུམ་པོ་ཐམས་ཅད་ཡོད་དེ། གསུམ་དུ་སྣང་བ་ཡོད་ཅིང་། སྣང་བ་དང་ཞེན་པ་ཡང་ཡོད་པའི་ཕྱིར། སེམས་འགྲེལ་ལས། རྨི་ལམ་སད་པའི་གནས་སྐབས་དག ། དོན་བྱེད་པ་ལ་ཁྱད་མེད་དེ། །རྨི་ལམ་ན་ནི་རྨིས་པ་བཞིན། །དོན་བྱེད་མཚུངས་པས་རང་བཞིན་མེད། །ཅེས་སོ། །འདི་ནི་རྨི་ལམ་ན་ཁམས་བཅོ་བརྒྱད་ཡོད་པར་སྒྲུབ་པ་མ་ཡིན་གྱི། གཉིད་སད་པ་དང་མ་སད་པའི་ཁམས་བཅོ་བརྒྱད་ལ་བདེན་བརྫུན་གྱི་ཁྱད་པར་ཅུང་ཟད་ཀྱང་ཡོད་པ་མ་ཡིན་ནོ་ཞེས་སྟོན་པས་ཤིན་ཏུ་ཟབ་པོ། །ཇི་ལྟར་གཉིད་སད་པས་སད་པར་གྱུར་པ་ན་རྨི་ལམ་དུ་རྨིས་པ་གསུམ་ཆར་ཡོད་པ་མིན་པ་ལྟར། གཏི་མུག་མ་རིག་པའི་གཉིད་མ་ལུས་པ་དྲུངས་ཕྱུང་བས་སད་པ། ཆོས་ཀྱི་དབྱིངས་མངོན་སུམ་དུ་བྱས་པ་རྣམས་ལ་ཡང་གསུམ་པོ་སང་པའི་དུས་དེ་བཞིན་དུ། སྣང་བ་ཡོད་པ་མ་ཡིན་ཏེ། ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བ་ལ་བློ་ཡང་སྤྲོས་པ་ཐམས་ཅད་དང་བྲལ་བའི་ཕྱིར་རོ། ། དེའི་ཕྱིར་ཕྱི་རོལ་པ་མེད་པར་རྣམ་པར་ཤེས་པ་ཡོད་པ་མ་ཡིན་ནོ། །གཉིས་པ་ལ། དགག་པ་དངོས་དང་། དེའི་ཉེས་སྤོང་གི་ལན་དགག་པ་གཉིས་ཀྱི། དང་པོ་ལ། ཡུལ་ཤེས་བདེན་བརྫུན་མཚུངས་པ་དང་། དེ་ལྟ་མིན་ན་གཞན་གྱིས་ཀྱང་མཐོང་བར་ཐལ་བ་གཉིས་ཀྱི་དང་པོ་ནི། འོ་ན་རབ་རིབ་ཅན་གྱིས་ཡོད་པ་མ་ཡིན་པའི་སྐྲ་ཤད་ལ་སོགས་པ་དམིགས་པའི་ཕྱིར། ཕྱི་རོལ་མེད་ཀྱང་རྣམ་པར་ཤེས་པ་ཡོད་དོ་ཞེ་ན། མི་འཐད་དེ། ཅིའི་ཕྱིར་ཞེ་ན། རྨི་ལམ་ཁོ་ན་བཞིན་བལྟ་བར་བྱ་སྟེ། མིག་གི་དབང་པོ་རབ་རིབ་དང་བཅས་པའི་བློ་གང་གིས་རབ་རིབ་ཀྱིས་བསླད་པའི་མཐུ་ལས་སྐྲ་ཤད་ལ་སོགས་པ་རྣམས་གང་མཐོང་བ་དེ་ལའང་རབ་རིབ་ཅན་གྱི་བློའི་མཐོང་བ་ལ་ལྟོས་ནས་སྐྲ་ཤད་ཀྱི་རྣམ་པ་ཡང་ཡོད་པས་ཡུལ་ཤེས་གཉིས་ཆར་བདེན་པ་སྟེ། རབ་རིབ་མེད་པའི་དོན་གསལ་བ་མཐོང་བ་ལ་ལྟོས་ནས་ཡུལ་ཤེས་གཉིས་ཀའང་བརྫུན་པ་ཡིན་ཏེ། ཡུལ་མེད་པར་ཤེས་པ་ངེས་པར་དཀའ་བའི་ཕྱིར་རོ། ། གཉིས་པ་ནི། འདི་ནི་གདོན་མི་ཟ་བར་འདོད་པར་བྱ་དགོས་ཏེ། དེ་ལྟ་མ་ཡིན་པར། གལ་ཏེ་རབ་རིབ་ཅན་ཤེས་བྱའི་ཡུལ་སྐྲ་ཤད་དག་མེད་པར་སྐུར་སྣང་གི་བློ་ཡོད་ན་སྐྲ་ཤད་དེའི་ཡུལ་དང་མིག་ནི་རྗེས་སུ་འབྲེལ་བའི་མཁར་གཞོང་ལ་སོགས་པའི་ཡུལ་དེར་མིག་གཏད་དེ། རབ་རིབ་མེད་པ་ལའང་དེ་དང་འདྲ་བར་སྐྲ་ཤད་ཀྱི་བློ་ཡོད་པར་འགྱུར་ཏེ། ཡུལ་མེད་པར་མཚུངས་པའི་ཕྱིར་རོ། །འདོད་ན། རབ་རིབ་མེད་པ་ལ་སྐུར་སྣང་གི་བློ་སྐྱེ་བ་དེ་ལྟ་མ་ཡིན་པ་དེའི་ཕྱིར་ཡུལ་མེད་པར་ཤེས་པ་སྐྱེའོ་ཞེས་བྱ་དེ་ཡོད་པ་མིན་ནོ། ། གཉིས་པ་ལ། ནུས་པའི་སྒྲུབ་བྱེད་དགག་པ་དང་། ནུས་པ་ལ་བརྟེན་ནས་གྲུབ་མཐའ་འཇོག་ཚུལ་དགག་པ་གཉིས་ཀྱི། དང་པོ་ལ། ཉེས་སྤོང་གི་ལན་དང་། དེ་དགག་པ་གཉིས་ཀྱི། དང་པོ་ནི། གལ་ཏེ་ཡུལ་གྱི་ཡོད་པ་ཉིད་རྣམ་པར་ཤེས་པ་སྐྱེ་བའི་རྒྱུ་ཡིན་ན། དེ་ལྟར་འགྱུར་ན་ཡང་འདིར་ཤེས་པ་སྔ་མས་བཞག་པའི་བག་ཆགས་སྨིན་པ་དང་མ་སྨིན་པ་དག་རྣམ་ཤེས་སྐྱེ་བ་དང་མི་སྐྱེ་བའི་རྒྱུ་ཡིན་པ་གང་གི་ཕྱིར་ན་སྐྲར་སྣང་ཤེས་པ་སྔ་མས་བཞག་པའི་བག་ཆགས་ཡོངས་སུ་སྨིན་པ་དེ་ཁོ་ན་ལ་དེའི་རྣམ་པ་ཅན་གྱི་ཤེས་པ་འབྱུང་གི། མཐོང་བ་དག་པ་རབ་རིབ་མེད་པ་ལ་སྐྲར་སྣང་ཤེས་པ་སྔ་མས་བཞག་པའི་བློ་སྐྱེད་པའི་ནུས་པ་ནི་ཡོངས་སུ་སྨིན་པ་མེད་པ་དེའི་ཕྱིར་རབ་རིབ་མེད་པ་དེ་ལ་སྐྲར་སྣང་གི་བློ་མི་འབྱུང་བ་ཡིན་གྱི། ཡུལ་ཤེས་བྱ་ཡོད་པའི་དངོས་པོ་དང་བྲལ་བས་དེའི་བློ་མི་སྐྱེ་བ་མིན་ནོ་ཞེ་ན། ། གཉིས་པ་ལ། བསྟན་བཤད་གཉིས་ཀྱི། དང་པོ་ནི། གལ་ཏེ་ནུས་པ་ཞེས་བྱ་བ་འགའ་ཞིག་ཡོད་ན། དེ་སྨིན་པ་དང་མ་སྨིན་པ་དག་ལ། ཤེས་པ་སྐྱེ་བ་དང་མི་སྐྱེ་བར་འགྱུར་བ་ཞིག་ན། འཆད་པར་འགྱུར་བའི་རིགས་པས་ནུས་པ་དེ་མེད་པས་བཤད་མ་ཐག་པའི་ངེས་པ་འདི་ནི་འགྲུབ་པ་མ་ཡིན་ནོ། ། གཉིས་པ་ལ། དུས་གསུམ་ལ་ནུས་པ་སྲིད་པ་སྤྱིར་བསྟན། འདས་མ་འོངས་ལ་མི་སྲིད་པ་བྱེ་བྲག་ཏུ་བཤད་པ་གཉིས་ཀྱི། དང་པོ་ནི། ཡང་ཇི་ལྟར་ན་ནུས་པ་ཡོད་པ་མ་ཡིན་ཞེ་ན། ནུས་པ་འདི་ཡོངས་སུ་རྟོག་པ་ན། རྣམ་པར་ཤེས་པ་ད་ལྟ་བ་དང་འབྲེལ་པ་ཅན་ཞིག་གམ། འདས་མ་འོངས་དང་འབྲེལ་པ་ཅན་ཡོངས་སུ་རྟོག །དང་པོ་ལྟར་ན། རྣམ་པར་ཤེས་པ་སྐྱེས་པ་ད་ལྟ་བ་ལ་ནུས་པ་མི་སྲིད་པ་ཡོད་པ་མ་ཡིན་ཏེ། གང་གི་ཚེ། ནུས་པའི་རྣམ་ཤེས་ཞེས་དྲུག་པ་ཡིན་པ་དེའི་ཚེ་ནི་ནུས་པ་ད་ལྟ་བ་ཡིན་ཅིང་། དེའང་རྣམ་པར་ཤེས་པ་ལས་གཞན་མ་ཡིན་པས། རྣམ་པར་ཤེས་པ་འབྲས་བུར་གྱུར་པ་ད་ལྟ་བ་ཉིད་རྒྱུ་ཉིད་དུ་ཡོད་ཞེས་བྱ་བར་མི་རིགས་སོ། །གལ་ཏེ་ཡིན་ན་འབྲས་བུ་རྣམ་ཤེས་རྒྱུ་མེད་པར་འགྱུར་ཏེ། རང་ཉིད་རང་གི་རྒྱུར་མི་རུང་ཞིང་། ནུས་པ་རང་ལས་གཞན་མ་ཡིན་པའི་ཕྱིར་དང་། མ་གྲུབ་ན། རང་དང་ད་ལྟ་བ་མི་རུང་ལ། གྲུབ་ན་བསྐྱེད་མི་དགོས་པའི་ཕྱིར་རོ། །མྱུ་གུ་སྐྱེས་པ་ན་ཡང་། ས་བོན་མི་འཇིག་པར་འགྱུར་ཏེ། རྒྱུ་འབྲས་ངོ་བོ་གཅིག་པའི་ཕྱིར་རོ། །གང་གི་ཚེ། ནུས་པ་ལས་རྣམ་ཤེས་འབྱུང་ཞེས་ལྔ་པ་ཡིན་པ་དེའི་ཚེ། རྣམ་ཤེས་སྐྱེས་པ་ནུས་པ་ལས་འབྱུང་བར་མི་རིགས་ཏེ། ཡོད་པའི་ཕྱིར་ཞེས་བཤད་ཟིན་ཏོ། །ཕྱོགས་གཉིས་པ་ལྟར་ན། རྣམ་པར་ཤེས་པ་མ་སྐྱེས་པ་འདས་མ་འོངས་ཀྱི་ངོ་བོ་ལ་ཡང་ནུས་པ་ཡོད་པ་མིན་ཏེ། རིགས་པས་གནོད་པའི་ཕྱིར་རོ། ། གཉིས་པ་ལ། མ་འོངས་པ་དང་། འདས་པ་ལ་ནུས་པ་མི་འཐད་པ་གཉིས་ཀྱི་དང་པོ་ལ། ཁྱད་པར་མེད་པའི་ཁྱད་པར་ཅན་མི་འཐད་པ་དང་། དེའི་ལན་དགག་པ་དང་། ལྟོས་པས་མ་གྲུབ་པ་གསུམ་གྱི་དང་པོ་ནི། རྣམ་པར་ཤེས་པའི་ནུས་པ་ཞེས་རྣམ་པར་ཤེས་པ་ཁྱད་པར་ཡིན་ལ། ནུས་པ་ཁྱད་པར་གྱི་གཞི་ཡིན་ན། གང་མ་སྐྱེས་པ་རྣམ་ཤེས་སམ་རྣམ་ཤེས་མ་ཡིན་ཞེས་བྱ་བར་སྒྲུབ་པ་དང་། དགག་པའི་ངོ་བོས་བསྟན་པ་ནི་མི་ནུས་སོ། །ཁྱད་པར་རྣམ་པར་ཤེས་པ་མེད་པར་འདི་ནི་འདིའི་ནུས་པའོ། །ཞེས་གང་གིས་ནུས་པ་ཁྱད་པར་དུ་བྱེད་པར་འགྱུར་ཞིང་། འདི་ནི་འདི་ལས་འབྱུང་ངོ་ཞེས་ཁྱད་པར་དུ་མ་སྨྲས་པར་ནི་དེས་ཁྱད་པར་དུ་བྱས་པ་ཅན་གྱི་ནུས་པ་དེ་ནི་ཡོད་པ་མིན་ཏེ། ཁྱད་པར་མ་བཟུང་བར་ཁྱད་པར་གྱི་གཞིའི་བློ་མི་འཇུག་པའི་ཕྱིར་རོ། །ཡང་། གལ་ཏེ། རྣམ་ཤེས་མ་སྐྱེས་པ་ལ་ནུས་པ་འདོད་ན། མོ་གཤམ་གྱི་བུ་ལའང་ནུས་པ་དེ་ནི་ཡོད་པར་ཐལ་བར་འགྱུར་ཏེ།མ་སྐྱེས་པར་མཚུངས་པའི་ཕྱིར་རོ། ། གཉིས་པ་ནི། གལ་ཏེ་རྣམ་པར་ཤེས་པ་གང་ཞིག་ནུས་པ་ལས་སྐྱེ་བར་འགྱུར་བའི་མ་འོངས་པ་དེ་ཉིད་ལས་བསམས་ནས། རྣམ་ཤེས་འདིའི་ནུས་པ་འདི་ཡིན་ཅིང་འདི་ལས་འདི་འབྱུང་བར་འགྱུར་རོ་ཞེས་ཤེས་པ་འབྱུང་བར་འདོད་པས་ཁྱད་པར་དུ་བྱས་ནས་ཁྱད་པར་དང་ཁྱད་པར་གྱི་གཞིར་བསྙད་པ་ལ་འགལ་བ་མེད་པར་འདོད་དེ། འཇིག་རྟེན་ན་འབྲས་ཆན་ཚོས་ཤིག །སྣལ་མ་འདི་ལ་རས་ཡུག་ཐོགས་ཤིག་ཞེས་སྨྲ་ལ། བསྟན་བཅོས་ལས་ཀྱང་། མངལ་དུ་འཇུག་པ་གསུམ་དག་སྟེ། །འཁོར་ལོས་བསྒྱུར་དང་རང་བྱུང་གཉིས། །ཞེས་བཤད་དོ་སྙམ་ན། འདི་ཡང་སྙིང་པོ་མེད་དེ། རེས་འགའ་འགའ་ཞིག་ཏུ་ནུས་པ་གྲུབ་པར་འགྱུར་ན་ནི། དེ་ལས་རྣམ་ཤེས་འབྱུང་བ་འགྱུར་བ་བློའི་ཡུལ་དུ་འགྱུར་བ་ཞིག་ན། རྣམ་ཤེས་མ་འོངས་པ་མེད་པས་དེས་ཁྱད་པར་དུ་བྱས་པའི་ནུས་པ་མེད་ལ། དེའི་ཚེ་མོ་གཤམ་གྱི་བུ་ལ་སོགས་པ་བཞིན་དུ། ནུས་པ་མེད་པར་རྣམ་ཤེས་འདིའི་འབྱུང་བར་འགྱུར་བ་མེད་པ་ཡིན་ནོ། །འདིས་ནི་འབྲས་ཆན་ལ་སོགས་པའི་དཔེ་དག་ཀྱང་བཀག་པ་ཡིན་ནོ། ། གསུམ་པ་ནི། གཞན་ཡང་། རྣམ་ཤེས་ཡོད་ན་ནུས་པ་འགྲུབ་ལ། ནུས་པ་གྲུབ་ན་རྣམ་ཤེས་འགྲུབ་པའི་ཕྱིར། ནུས་པ་དང་རྣམ་ཤེས་གཉིས་ཕན་ཚུན་གྱི་དོན་ལ་བརྟེན་པར་འགྱུར་རོ། །དེ་ལྟར་འགྱུར་མོད་ཞེ་ན། རྣམ་པར་ཤེས་པ་རང་བཞིན་གྱིས་ཡོད་པ་མ་ཡིན་ནོ་ཞེས་བྱ་བར་འགྱུར་རོ། །དཔེར་ན། རིང་པོ་དང་། ཐུང་ངུ་དང་། ཕ་རོལ་དང་། ཚུ་རོལ་ལྟ་བུ་ཕན་ཚུན་དོན་ལ་བརྟེན་པའི་གྲུབ་པ་རྣམས་ནི་ངོ་བོ་ཉིད་ཀྱིས་གྲུབ་པ་མིན་པ་ཉིད་ཞེས་དམ་པ་མཁྱེན་རབ་མངའ་བ་རྣམས་ཀྱིས་གསུངས་ཏེ། བཞི་བརྒྱ་པ་ལས། འབྲས་བུ་མེད་པར་རྒྱུ་ཡི་ནི། །རྒྱུ་ཉིད་ཡོད་པ་མ་ཡིན་པ། །དེ་ཡི་ཕྱིར་ན་འབྲས་བུ་ཀུན། །རྒྱུ་ཉིད་དུ་ནི་ཐལ་བར་འགྱུར། །ཞེས་དང་། བསྟན་བཅོས་ལས། གལ་ཏེ་དངོས་པོ་གང་ལྟོས་གྲུབ། །དེ་ཉིད་ལ་ཡང་ལྟོས་ནས་ནི། །ལྟོ་བྱ་གང་ཡིན་དེ་གྲུབ་ན། །གང་ལ་ལྟོས་ནས་གང་ཞིག་འགྲུབ། །ཅེས་སོ། །དོན་ནི། གལ་ཏེ་དངོས་པོ་རྣམ་ཤེས་ལ་སོགས་པ་ནུས་པའི་ཁྱད་པར་ལ་ལྟོས་ནས་འགྲུབ་པ་དེ་ཉིད་ལ་ཡང་ལྟོས་ནས་རྣམ་པར་ཤེས་པས་བདག་ཉིད་འགྲུབ་པར་བྱ་བའི་ཕྱིར། དངོས་པོ་ནུས་པའི་ཁྱད་པར་གང་ཡིན་པ་དེ་འགྲུབ་ན། ད་ནི་གཉིས་ཀ་འགྲུབ་པར་བྱ་བ་ལ་གང་ལ་ལྟོས་ནས་གང་ཞིག་འགྱུར་བ་བརྗོད་པར་བྱ་དགོས་སོ། །གཞན་ཡང་། དངོས་པོ་ལྟོས་གྲུབ་གང་ཡིན་ལ། །དེ་མ་གྲུབ་ན་ཇི་ལྟར་ལྟོས། །ཅི་སྟེ་གྲུབ་པ་ལྟོས་ཤེ་ན། །དེ་ནི་ལྟོས་པར་མི་རིགས་སོ། །ཞེ་ན། འདིའི་དོན་ནི་རྣམ་ཤེས་ནུས་པ་ལ་ལྟོས་ནས་གྲུབ་ན། མ་གྲུབ་པའམ། གྲུབ་པ་ཞིག་ལྟོས། དང་པོ་ལྟར་ན། མ་གྲུབ་པའི་ཕྱིར། བོང་བུའི་རྭ་ལྟར་ནུས་པ་ལ་མི་ལྟོས་སོ། །གཉིས་པ་ལྟར་ན་གྲུབ་པའི་ཕྱིར་དེ་ལྟོས་པར་མི་རུང་ངོ༌། ། གཉིས་པ་ལ། གཞན་ལས་གཞན་འབྱུང་ཞིང་ཧ་ཅང་ཐལ་བ་དང་དེའི་ཉེས་སྤོང་གི་ལན་དགག་པ་གཉིས་ཀྱི། དང་པོ་ནི། ད་ནི་འདས་པ་ལ་ཡང་ནུས་པ་ཡོད་པ་མ་ཡིན་ནོ་ཞེས་བསྟན་པའི་ཕྱིར། གལ་ཏེ་སྐྱེས་ནས་འགག་བཞིན་པའི་རྣམ་ཤེས་ཀྱིས་འབྲས་བུའི་དོན་དུ་ཀུན་གཞི་ལ་ནུས་པའི་ཁྱད་པར་བཞག་པ་རྣམ་ཤེས་འགགས་པའི་ནུས་པ་སྨིན་པ་ལས་རྣམ་པར་ཤེས་པ་རྣམས་འབྱུང་བར་འགྱུར་རོ་ཞེ་ན། དེ་ལ་ཀུན་གཞི་ཁས་ལེན་པ་དག་ནི། ནུས་པ་ད་ལྟ་བ་ལས་འབྱུང་བར་འདོད་ལ། མི་ལེན་པའི་རྣམ་རིག་པ་དག་ནི་འདས་པའི་ནུས་པའི་ནུས་པ་ལས་འབྱུང་བར་འདོད་དོ། །དེ་ལྟར་ན་རྣམ་ཤེས་གཞན་གྱི་ནུས་པ་ལས་རྣམ་ཤེས་གཞན་འབྱུང་བར་འགྱུར་ཏེ། གང་གི་ཕྱིར་ཞེ་ན། རྒྱུན་གྱི་སྐད་དོད་ཏན་སྨྲ་ཞེས་པའི་བྱིངས། ཏ་ནུ་ནི་རྒྱས་པའམ། རྒྱུན་ཆགས་པ་ལ་འཇུག་པས་རྒྱུན་ཏེ། ཆུ་རླུང་གི་རྒྱུན་ལྟར་རྒྱུན་ཆགས་པ་རྒྱུན་ལུགས་རྒྱུ་དང་འབྲས་བུ་འབྲེལ་པར་འཇུག་པས་ན། སྐྱེ་འཇིག་བར་ཆད་པ་མེད་པར་འཇུག་པའི་འདུ་བྱེད་ཀྱི་སྐད་ཅིག་དུས་གསུམ་པའི་ཉེར་ལེན་ཅན་ལ་བྱ། དེ་རྒྱུན་གྱི་ཆ་ཤས་རྫས་ཀྱི་སྐད་ཅིག་རྣམས་ལ་ཡོད་པས་ན། རྒྱུན་གྱི་ཡན་ལག་རྫས་ཀྱི་སྐད་ཅིག་རྣམས་ལ་རྒྱུན་ཅན་ཞེས་བརྗོད་དོ། ། རྒྱུན་ཅན་སྐད་ཅིག་སྔ་ཕྱི་རྣམས་རྒྱུན་དེར་ཕན་ཚུན་གཞན་དང་གཞན་དུ་ཐ་དད་ཅིང་། གཞན་ཉིད་དུ་ཡོད་པར་གཞན་གྱིས་ཁས་བླངས་པ་ཡིན་ནོ། །ཅི་སྟེ་འདོད་པའི་ཕྱིར་འདི་སྐྱོན་མ་ཡིན་ནོ་སྙམ་ན། མ་ཡིན་ཏེ། གཞན་ཉིད་དུ་ཁྱད་པར་མེད་པ་དེའི་ཕྱིར་ཐམས་ཅད་ཐམས་ཅད་ཀྱི་ནུས་པ་ཀུན་ལས་འབྱུང་བར་འགྱུར་ཏེ། འདི་ནི་གཞན་སྐྱེ་འགོག་པར་བཤད་ཟིན་པས་སླར་མི་བརྗོད་དོ། ། གཉིས་པ་ལ། ཉེས་སྤོང་གི་ལན་དང་། དེ་དགག་པ་གཉིས་ཀྱི་དང་པོ་ནི། འདིར་སྨྲས་པ། གལ་ཏེ་རྣམ་ཤེས་རྒྱུན་གྱིས་འཇུག་པའི་སྐབས་དེར་ནི་རྫས་ཀྱི་སྐད་ཅིག་རྒྱུན་ཅན་རྣམས་ལ་ཕན་ཚུན་ཐ་དད་ཡོད་མོད་ཀྱི། སྐད་ཅིག་སྔ་ཕྱི་དེ་དག་ལ་རྒྱུན་ཐ་དད་མེད་པས་གཅིག་ཁོ་ན་ཡིན་པ་དེའི་ཕྱིར་ཐམས་ཅད་ཐམས་ཅད་ལས་སྐྱེ་བའི་ཉེས་པ་མེད་དོ་ཞེ་ན། ། གཉིས་པ་ནི། གལ་ཏེ་དེ་ལྟ་ཡིན་ན། ཉེས་པ་མེད་པར་འགྱུར་བ་ཞིག་ན། འདི་ཉིད་ནི་མ་གྲུབ་པས་བསྒྲུབ་བྱ་ཞིག་གོ། །ཅིའི་ཕྱིར་ཞེ་ན། བདག་གི་དངོས་པོ་ཕན་ཚུན་ཐ་དད་པ་རྣམས་ལ་ཐ་མི་དད་པའི་རྒྱུན་གཅིག་རྗེས་སུ་འཇུག་པའི་གོ་སྐབས་མི་རིགས་པའི་ཕྱིར་རོ། །རྒྱུ་མཚན་ནི་བཏགས་ཡོད་ཡིན་ཏེ། སྐད་ཅིག་སོ་སོ་བ་རྣམས་ལས་ཐ་དད་དུ་མི་སྣང་ཞིང་། ཐ་དད་ན་དུ་མར་འགྱུར་བའི་ཕྱིར་རོ། །སྔ་ཕྱི་རྣམས་གཞན་ཡིན་པའི་ཕྱིར་རྒྱུན་གཅིག་ཏུ་མི་རིགས་སྟེ། ཇི་ལྟར་བྱམས་པ་དང་ཉེར་སྦས་ལྟ་བུ་གཞན་དང་། གཞན་ལ་བརྟེན་པའི་ཆོས་རྣམས་ནི་གཞན་ཉིད་ཡིན་པའི་ཕྱིར་ན་རྒྱུད་གཅིག་ཏུ་གཏོགས་པ་མིན་ཏེ། དེ་བཞིན་དུ། རྣམ་ཤེས་སྐད་ཅིག་སྔ་ཕྱི་གང་དག་རང་གི་མཚན་ཉིད་ཀྱིས་སོ་སོ་ཐ་དད་པ་དེ་དག་རྒྱུད་གཅིག་ཏུ་གཏོགས་པ་རིགས་མ་ཡིན་ཏེ། གཞན་ཡིན་པའི་ཕྱིར་རོ། །དེ་ལ་ནུས་པ་སྨིན་པ་ཡོད་མེད་ལས་རྣམ་ཤེས་སྐྱེ་བ་དང་མི་སྐྱེ་བ་ཡིན་གྱི། ཤེས་བྱ་ཡོད་མེད་ལས་མ་ཡིན་ནོ་ཞེས་སྨྲ་བ་དེ་ནུས་པ་མི་སྲིད་པར་བརྗོད་པའི་ཚུལ་འདིས་བསལ་བ་ཡིན་ཏེ། དེའི་ཕྱིར་ཤེས་བྱ་མེད་ན་ཤེས་པ་ཡང་མེད་དོ་ཞེས་བྱ་བ་འདི་གནས་པ་ཡིན་ནོ། ། གཉིས་པ་ལ། ཕྱོགས་སྔ་མ་དང་། དེ་དགག་པ་གཉིས་ཀྱི། དང་པོ་ལ། དབང་པོ་དང་། ཡུལ་གྱི་རྣམ་བཞག་བསྟན། ཡུལ་མེད་ཀྱང་ནུས་པ་ལས་ཤེས་པ་འབྱུང་བ་དཔེས་བསྟན་པ་གསུམ་གྱི། དང་པོ་ནི། སླར་ཡང་རྣམ་པར་ཤེས་པར་སྨྲ་བས་ནུས་པ་ལ་དབང་པོ་དང་ཤེས་པའི་རྣམ་པ་ལ་ཡུལ་དུ་བཏགས་པའི་རང་གི་ལུགས་བརྗོད་པས་ཡུལ་དང་དབང་པོ་མེད་ཀྱང་། ཤེས་པ་སྐྱེ་བའི་མངོན་པར་འདོད་པའི་དོན་གྲུབ་པར་བསམས་ནས། མིག་གི་དབང་པོའི་བློ་སྐྱེ་བར་འགྱུར་བའི་རང་གི་ནུས་པ་གང་ཞིག་ཀུན་གཞི་ལ་རིགས་མཐུན་གྱི་རྣམ་ཤེས་སྔ་མས་འགག་བཞིན་པ་ན་བཞག་པ་ཡིན་ལ། དེ་ཡོངས་སུ་སྨིན་པ་ལས་དུས་ཕྱིས་དེ་མ་ཐག་ཏུ་དེའི་རྣམ་པའི་རྗེས་སུ་བྱེད་པའི་མིག་ཤེས་ཀུན་སྐྱེ་བར་འགྱུར་ཞིང་། རྣམ་ཤེས་དེས་ནུས་པའི་སྐད་ཅིག་བར་མ་ཆད་པ་གང་ཞིག་ལས་སྐྱེ་བའི་མིག་རང་གི་རྣམ་ཤེས་ཀྱི་རྟེན་གྱི་ནུས་པ་དེ་ལ་གཏི་མུག་གི་དབང་གིས་འཇིག་རྟེན་ན་དབང་པོ་གཟུགས་ཅན་མིག་ཞེས་བྱ་བར་རྟོགས་ཤིང་ཐ་སྙད་བྱེད་ཀྱི། རྣམ་ཤེས་ལས་ཐ་དད་པའི་མིག་གི་དབང་པོ་ཡོད་པ་མ་ཡིན་ནོ། །དེ་བཞིན་དུ། དབང་པོ་གཞན་རྣམས་ལའང་ཤེས་པར་བྱའོ། །སྔར་ནུས་པ་བཀག་པ་མ་ཡིན་ནམ། ནུས་པ་ལ་དབང་པོར་འཇོག་པ་ཇི་ལྟར་རིགས་སྙམ་ན་སྔར་ནི་ཡུལ་དབང་ལས་ཐ་དད་པའི་ནུས་པ་བཀག་ནས། ཤེས་པ་ཡུལ་དབང་ལས་སྐྱེ་བར་བསྟན་པ་ཡིན་པས། ཡུལ་དབང་ཉིད་ནུས་པ་དང་ནུས་པ་ལས་བྱུང་བར་བསྒྲུབས་པས་གཞན་གྱི་ཀླན་ཀ་ཡང་མེད་ཅིང་། རང་གི་ལུགས་ལ་ཡུལ་དང་དབང་པོའི་རྣམ་པར་བཞག་པ་ཡང་འཐད་པ་ཡིན་ནོ་སྙམ་ནས་སྨྲས་པ་ཡིན་ནོ། ། གཉིས་པ་ནི། དེ་ལྟར་རྣམ་ཤེས་ལས་ཐ་དད་པའི་དབང་པོ་མེད་པར་བསྟན་ནས། གཟུགས་སོགས་ཡུལ་རྣམས་ཀྱང་ཤེས་པ་ལས་ཐ་མི་དད་པར་བསྟན་པའི་ཕྱིར། འདི་ན་བན་དྷུ་ཀ་དང་། ཀེང་ཤུ་ཀ་ལ་སོགས་པ་དག་དམར་པོའི་རྣམ་པ་ཅན་དུ་སྐྱེ་བ་ན་བསྒྱུར་ཤེལ་ལ་སོགས་པ་བཞིན་དུ་ཕྱི་རོལ་གྱི་ཚོན་ལ་མི་ལྟོས་ཀྱི། རང་རྒྱུ་ལས་དམར་པོའི་རྣམ་པ་ཅན་དུ་སྐྱེ་བ་བཞིན་དུ་མིག་ལ་སོགས་པའི་དབང་པོ་ལས་བྱུང་བའི་རྣམ་པར་རིག་པ་རྣམས་ཀྱང་སྔོན་པོ་ལ་སོགས་པ་ཕྱི་རོལ་གྱི་གཟུང་བ་མེད་པར་ཡང་ཐོག་མ་མེད་པ་ནས་གོམས་པའི་རང་གི་ས་བོན་གྱིས་འཕངས་པའི་ནུས་པ་དྭངས་རྗེས་སུ་འབྲེལ་པ་ལ་སྔོན་པོ་ལ་སོགས་པ་ཡུལ་དུ་སྣང་བ་ཉིད་འབྱུང་བར་མ་རྟོགས་ནས་ཤེས་པ་སྔོ་སོགས་སུ་སྣང་བ་དེ་ལ་འཇིག་རྟེན་གྱི་སྐྱེ་བོས་ཕྱི་རོལ་གྱི་གཟུང་བར་སེམས་ཤིང་ཁས་ལེན་པར་བྱེད་དེ། དཔེར་ན། མཚོ་ཤིན་ཏུ་དྭངས་པའི་མཐར་སྐྱེས་པའི་ཤིང་གི་ཡལ་ག་ལ་བཏགས་པའི་ནོར་བུའི་གཟུགས་བརྙན་ཆུ་ནང་དུ་ཤར་བ་ཕྱི་རོལ་གྱི་ནོར་བུ་ལྟ་བུར་དམིགས་ཀྱང་། ཡོད་པ་མ་ཡིན་པ་བཞིན་དུ་རྣམ་པར་ཤེས་པ་ལ་དོན་གྱི་གཟུགས་བརྙན་ཤར་ཡང་ཐ་དད་པའི་དོན་ཡོད་པ་མ་ཡིན་ནོ། །འདི་ནི་རྣམ་རིག་པ་དག་གི་ངེས་དོན་མཐར་ཐུག་པ་སྟེ། དེ་བཞིན་གཤེགས་པས་སྐྱེ་མཆེད་བཅུ་གཉིས་གསུངས་པ་ལ་ཕྱི་རོལ་གཟུགས་སོགས་སྐྱེ་མཆེད་བཅུ་ཡོད་པ་ལྟར་གསུངས་པ་ནི་དྲང་དོན་ཡིན་པས་འགོག་ཅིང་། ངེས་པའི་དོན་ལ་མིག་སོགས་སུ་མངོན་པར་ཞེན་པའི་བག་ཆགས་ཡོངས་སུ་སྨིན་པ་ལས་རྣམ་ཤེས་སྐྱེ་བའི་ནུས་པ་སྨིན་པ་དེ། དབང་པོ་དང་། དེའི་དབང་གིས་མར་མེ་ལས་འོད་འབྱུང་བ་བཞིན་དུ་ཤེས་པ་ཉིད་ཕྱི་རོལ་གྱི་ཡུལ་གྱི་རྣམ་པར་ཤར་བ་ལ་ཡུལ་གྱི་སྐྱེ་མཆེད་དུ་འདོད་པས། དེ་བཞིན་གཤེགས་པས་ཕུང་ཁམས་སྐྱེ་མཆེད་ཀྱི་རྣམ་བཞག་གསུངས་པ་དང་མི་འགལ་ཞིང་། ནང་སྟོང་པ་ཉིད་སོགས་ཀྱི་སྟོང་གཞི་ཆོས་ཅན་ཡང་དེ་ཡིན་ཟེར་རོ། །ཉི་ཤུ་པ་ལས། རང་གི་ས་བོན་གང་ལས་སུ། །སྣང་བའི་རྣམ་རིག་གང་བྱུང་བ། །དེ་དང་དེ་ཡི་སྐྱེ་མཆེད་ནི། ། རྣམ་པ་བཞི་རུ་ཐུབ་པས་གསུངས། །ཅེས་དང་། དམིགས་བརྟག་ལས། ལྷན་ཅིག་བྱེད་དབང་ནུས་པ་ཡི། །ངོ་བོ་གང་ཡིན་དབང་པོ་ཡིན། །ཞེས་དང་། ། ནང་གི་ཤེས་བྱའི་ངོ་བོ་ནི། །ཕྱི་རོལ་ལྟར་སྣང་གང་ཡིན་དེ། །དོན་ཡིན་རྣམ་ཤེས་ངོ་བོའི་ཕྱིར། །དེ་རྐྱེན་ཉིད་ཀྱང་ཡིན་ཕྱིར་རོ། །ཞེས་དང་། དབུས་མཐའ་ལས། དོན་དང་སེམས་ཅན་བདག་རྣམ་རིག །སྣང་བའི་རྣམ་པར་ཤེས་པ་ནི། །རབ་ཏུ་སྐྱེའོ་དེ་དོན་མེད། །ཅེས་དང་། དེ་བཞིན་དུ་མདོ་སྡེ་རྒྱན་དང་། ཐེག་བསྡུས་ལས་ཀྱང་། གཟུགས་ཅན་གྱི་རྣམ་རིག་དང༌། གཞན་དབང་གི་རྣམ་རིག་དགུ་ལ་སོགས་པས་གཟུགས་ཅན་གྱི་སྐྱེ་མཆེད་ཐམས་ཅད་རྣམ་རིག་ཙམ་དུ་བསྟན་ནོ། །དེ་ནས་གཟུགས་སོགས་འགོག་པ་ནི་ཀུན་བཏགས་པའི་གཟུགས་སོགས་འགོག་པ་ཡིན་གྱི། རྣམ་པར་བཏགས་པ་དང་། ཆོས་ཉིད་ཀྱི་གཟུགས་སོགས་ནི་མ་ཡིན་ཏེ། མདོ་ལས། གཟུགས་ནས་རྣམ་མཁྱེན་གྱི་བར་ལ་ཀུན་བཏགས་པ་དང་། རྣམ་པར་བཏགས་པ་དང་། ཆོས་ཉིད་ཀྱི་གཟུགས་གསུམ་དུ་གསུངས་པའི་ཕྱིར་རོ་སྙམ་དུ་བསམས་པའོ། ། གསུམ་པ་ནི། རྣམ་པ་གཅིག་ཏུ་ན་རྨི་ལམ་ན་ནི་གཟུགས་སོགས་ཕྱིའི་ཡུལ་དོན་གཞན་མེད་པར་རང་དང་རྗེས་སུ་མཐུན་པའི་ནུས་པ་སྨིན་པ་ལས་གཟུགས་སོགས་ཡུལ་དེའི་རྣམ་པ་ཅན་གྱི་སེམས་འབྱུང་བ་ཇི་ལྟ་བ་དེ་བཞིན་དུ། སད་པའི་གནས་སྐབས་ལའང་འདི་ཕྱི་རོལ་གྱི་དོན་མེད་པར་ཡིད་ནི་ཡོད་པ་ཡིན་ནོ་ཞེ་ན། གཉིས་པ་ལ། གནོད་བྱེད་ཡོད་པ་དང་། སྒྲུབ་བྱེད་མེད་པ་གཉིས་ཀྱི་དང་པོ་ལ། ནུས་པ་ལས་རྣམ་ཤེས་སྐྱེ་ན་ལོང་བ་ལ་མིག་ཤེས་སྐྱེ་བར་ཐལ་བ་དང༌། རྨི་ལམ་ན་ནུས་པ་དང་ཡུལ་དབང་ཡོད་མེད་མཚུངས་པ་གཉིས་ཀྱི་དང་པོ་ནི། དེ་ནི་དེ་ལྟར་མ་ཡིན་ནོ། །ཅིའི་ཕྱིར་ཞེ་ན། སད་པའི་གནས་སྐབས་སུ་མིག་གིས་གཟུགས་རྣམས་ལྟ་བའི་མིག་ཤེས་གསལ་པོ་འབྱུང་བ་བཞིན་དུ། ཇི་ལྟར་མིག་དང་གཟུགས་མེད་པར་ནི་རྨི་ལམ་དུ། རང་གི་བག་ཆགས་སྨིན་པ་ལས་སྔོ་སོགས་ཡུལ་དུ་སྣང་བའི་ཡིད་ཀྱི་སེམས་མིག་ཤེས་དང་རྗེས་སུ་མཐུན་པ་འབྱུང་ན། དེ་ལྟར་སད་པའི་གནས་སྐབས་ཀྱི་སྤྱོད་པ་ལ། ཡང་གང་གིས་ན། མ་ལོང་པ་ལྟར་མཐོང་བར་འགྱུར་བ་རང་གི་ས་བོན་ནི་ཡོངས་སུ་སྨིན་པ་ལས་སད་པའི་གནས་སྐབས་འདིར་རྣམ་པ་དེ་ལྟ་བུའི་ཡིད་ཤེས་ཅིས་མི་སྐྱེ་སྟེ། གཉིས་ཀར་ཡང་མིག་གི་དབང་པོ་མེད་པར་མཚུངས་པའི་ཕྱིར་རོ། ། གཉིས་པ་ལ། དཔྱད་ན་རྨི་ལམ་དུ་ནུས་པ་མི་འཐད། མ་དཔྱད་ན་མིག་ཀྱང་ཡོད་པ་གཉིས་ཀྱི་དང་པོ་ལ། ནུས་པའི་ངོ་བོ་དང་རྒྱུ་མི་འཐད་པ་གཉིས་ཀྱི་དང་པོ་ནི། ཅི་སྟེ་རྣམ་པ་དེ་ལྟ་བུའི་ཡིད་ཤེས་ཀྱི་རྒྱུ་ནི་མེད་པ་མ་ཡིན་ཏེ། ། ནུས་པ་སྨིན་པ་ཡིན་ནོ། །དེའི་ཕྱིར་གང་ན། ནུས་པ་སྨིན་པ་ཡོད་པ་དེར་རྣམ་པ་དེ་ལྟ་བུའི་ཡིད་ཤེས་འབྱུང་བ་ཡིན་ལ། དེ་ཡང་གཉིད་ཀྱི་རྐྱེན་གྱིས་རྨི་ལམ་ཁོ་ན་ལ་ཡོད་པ་ཡིན་གྱི། སད་པ་ལ་མ་ཡིན་ནོ་སྙམ་ན་མི་རིགས་ཏེ། གལ་ཏེ་ཁྱོད་ཀྱི་ལྟར་ན། རིགས་པ་མེད་པར་ཚིག་གི་ཚུལ་ཙམ་ཁོ་ནས་རྨི་ལམ་ན་རྣམ་པ་དེ་ལྟ་བུའི་དྲུག་པ་ཡིད་ཀྱི་རྣམ་པར་ཤེས་པའི་ནུས་པ་སྨིན་པ་ཡོད་ལ། སད་པར་གྱུར་པ་ན། མེད་པས་ཇི་སྐད་བཤད་པའི་ཉེས་པར་མི་འགྱུར་ན། ངེད་ཀྱི་ཚིག་གིས་ཀྱང་དྲུག་པའི་ནུས་པ་སྨིན་པ་ཇི་ལྟར་སད་པའི་གནས་སྐབས་འདིར་ལོང་པ་ལ་མེད་པ་དེ་ལྟར་རྨི་ལམ་གྱི་ཚེ་ཡང་མེད་ཅེས་ཅིས་མི་རིགས་ཏེ། འདོད་པར་བྱ་དགོས་སོ། ། གཉིས་པ་ནི། ཇི་ལྟར་རྨི་ལམ་གྱི་ལོང་བ་ནི། སད་པའི་གནས་སྐབས་ལྟར་རྣམ་ཤེས་ཀྱི་རྟེན་དབང་པོའི་བྱེད་པ་དང་བྲལ་བའི་ཕྱིར་རྣམ་ཤེས་མིག་གི་དབང་པོ་ནུས་པའི་མིང་ཅན་ལ་བརྟེན་པའི་རྣམ་པའི་རྗེས་སུ་བྱེད་པ་ཡིད་ཤེས་ཀྱི་ནུས་པ་སྨིན་པའི་ཡོངས་སུ་འགྱུར་བ་ཡིད་ཀྱི་རྣམ་པར་ཤེས་པ་ཅན་མ་ཡིན་ནོ། ། དེའི་ཕྱིར་དེ་ལྟར་མིག་མེད་པ་སད་པའི་ལོང་བ་འདིའི་བག་ཆགས་སྨིན་པའི་རྒྱུ་མིན་པ་དེ་ལྟར་རྨི་ལམ་དུ་ཡང་གཉིད་ནི་དེ་ལྟ་བུའི་ཡིད་ཤེས་ཀྱི་ནུས་པ་སྨིན་པའི་རྒྱུ་མ་ཡིན་ཏེ། མིག་མེད་པར་མཚུངས་པའི་ཕྱིར་རོ། །གཉིས་པ་ནི། གང་གི་ཕྱིར་དེ་ལྟ་ཡིན་པ་དེའི་ཕྱིར་རྨི་ལམ་དུ་ཡང་དེ་ལྟ་བུའི་ཡུལ་ཅན་གྱི་ཤེས་པའི་དངོས་པོ་བརྫུན་པ་དེ་ལྟ་བུ་དང་མིག་རྣམ་ཤེས་ཀྱི་རྟེན་དུ་གྱུར་པ་བརྫུན་པའི་ཡུལ་ཅན་ནི་ཡུལ་རྟོགས་པའི་རྒྱུར་ཁས་བླང་བར་བྱ་སྟེ། མིག་ལ་སོགས་པའི་དབང་པོ་མེད་པར་གཟུགས་སྒྲ་ལ་སོགས་པའི་ཡུལ་རྟོགས་པ་མ་མཐོང་བའི་ཕྱིར་རོ། ། གཉིས་པ་ལ། རིགས་པ་དང་ལུང་གི་སྒྲུབ་བྱེད་མེད་པ་གཉིས་ཀྱི་དང་པོ་ནི། དབུ་མ་པས་སད་པའི་གནས་སྐབས་ཀྱི་ཡུལ་དབང་རྣམ་ཤེས་གསུམ་ནི་རང་བཞིན་གྱིས་སྟོང་པ་ཡིན་ཏེ། དམིགས་པའི་ཕྱིར་རྨི་ལམ་བཞིན་ཞེས་བསྟན་པ་ལ། ཕ་རོལ་པོས་སད་པའི་རྣམ་ཤེས་ནི་དོན་གྱིས་སྟོང་པ་ཡིན་ཏེ། རྣམ་ཤེས་ཡིན་པའི་ཕྱིར་རྨི་ལམ་གྱི་རྣམ་ཤེས་བཞིན་ནོ། །ཞེས་དང་། སད་པའི་གནས་སྐབས་སུ་དམིགས་པའི་ཡུལ་ནི་རྫུན་པའི་རང་བཞིན་ཅན་ཡིན་ཏེ། ཡུལ་ཡིན་པའི་ཕྱིར་རྨི་ལམ་གྱི་ཡུལ་བཞིན་ནོ་ཞེས་དང་། ཀུན་ནས་ཉོན་མོངས་དང་། རྣམ་བྱང་གི་གཞན་གྱི་དབང་མེད་ན་ཡོད་པ་མ་ཡིན་ཏེ། རྟེན་མེད་པའི་ཕྱིར་རུས་སྦལ་གྱི་སྤུས་གོས་བཞིན་ནོ། །དེ་བཞིན་དུ། རབ་རིབ་ཀྱི་དཔེ་ལ་སྦྱར་བ་སོགས་རྣལ་འབྱོར་ཤེས་པ་སྨྲ་བ་འདི་ཡིས་ལན་འགའ་དང་གང་བཏབ་པ་དེ་དང་དེ་ནི་མཁས་པ་དབུ་མ་པ་དག་གི་དམ་བཅའ་དང་མཚུངས་པར་སྒྲུབ་བྱ་ལ་ནུས་པ་མེད་པར་མཐོང་བས་དོན་མེད་ཅིང་རྣམ་པར་ཤེས་པ་ཡོད་པར་སྨྲ་བའི་རྩོད་པ་འདི་ཐམས་ཅད་སེལ་བར་བྱེད་དེ། རྨི་ལམ་དང་རབ་རིབ་སོགས་ཀྱི་ཤེས་པ་ལ་ལྟོས་ནས་དོན་གྱིས་སྟོང་པ་དང༌། ཡུལ་བརྫུན་པའི་རང་བཞིན་ཅན་དུ་སྒྲུབ་མི་ནུས་ལ། མ་འཁྲུལ་བའི་ཤེས་པ་ལ་ལྟོས་ནས་རྣམ་པར་ཤེས་པ་ཡིན་པ་དང་། གཞན་གྱི་དབང་སོགས་དང་བསྒྲུབ་བྱ་དང་མཚུངས་པའི་ཕྱིར་རོ། ། གཉིས་པ་ནི། དེ་བཞིན་དུ། རྣམ་ཤེས་བདེན་པ་མེད་པར་སྒྲུབས་ལ་ལུང་གིས་གནོད་པ་ལ་སོགས་པའི་ཉེས་པ་ཡང་མེད་པ་གང་གི་ཕྱིར་སངས་རྒྱས་རྣམས་ཀྱིས་ནི་ཕུང་པོ་དང་། ཁམས་དང་། སྐྱེ་མཆེད་སོགས་ཡུལ་དུས་གནས་སྐབས་འགར་ཡང་དངོས་པོ་རང་བཞིན་གྱིས་ཡོད་ཅེས་མ་བསྟན་ཏོ། །ལང་ཀར་གཤེགས་པ་ལས། སྲིད་པ་གསུམ་ནི་བཏགས་པ་ཙམ། །ངོ་བོ་ཉིད་ཀྱིས་དངོས་པོ་མེད། །བཏགས་པའི་དངོས་པོ་ངོ་བོ་ནི། །རྟོག་གེ་པ་དག་རྟོག་པར་འགྱུར། ། རང་བཞིན་མེད་ཅིང་རྣམ་རིག་མེད། ཀུན་གཞི་མེད་ཅིང་དངོས་མེད་ན། །བྱིས་པ་ངན་པ་རྟོག་གེ་པ། །རོ་དང་འདྲ་བས་འདི་དག་བཏགས། །ཅེས་གསུངས་སོ། ། གཅིག་ལ་གཅིག་མེད་པའི་སྟོང་པ་ཉིད་ཀྱིས་དངོས་པོ་མེད་པ་ཉིད་དུ་རིགས་པའང་མ་ཡིན་ཏེ། བློ་གྲོས་ཆེན་པོ། གཅིག་ལ་གཅིག་མེད་པའི་སྟོང་པ་ཉིད་ནི་སྟོང་པ་ཉིད་ཐམས་ཅད་ཀྱི་ཐ་ཤལ་ཡིན། དེ་ནི་ཁྱོད་ཀྱིས་སྤང་བར་བྱའོ་ཞེས་གསུངས་པའི་ཕྱིར་རོ། །བ་ལང་བ་ལང་དུ་བདེན་ན་བ་ལང་རྟ་མ་ཡིན་པའི་ཕྱིར་ཡོད་པ་མ་ཡིན་ནོ་ཞེས་བརྗོད་པར་མི་རིགས་ཏེ། རང་གི་བདག་ཉིད་ཀྱིས་ཡོད་པའི་ཕྱིར་ཞེས་སོགས་མཐའ་ཡས་སོ། །དེ་བཞིན་དུ་མདོ་ལས་བཅོམ་ལྡན་འདས། དེ་ལ་དབང་པོ་ལ་འཇུག་པས་ཆོས་ཀྱི་དབྱིངས་ལ་འཇུག་པ་ནི། དབང་པོ་ཉི་ཤུ་རྩ་གཉིས། མིག་གི་དབང་པོ་དང་། རྣ་བའི་དབང་པོ་དང་། སྣའི་དབང་པོ་དང་། ལྕེའི་དབང་པོ་དང་། ལུས་ཀྱི་དབང་པོ་དང་། ཡིད་ཀྱི་དབང་པོ་དང་། མོའི་དབང་པོ་དང་། ཕོའི་དབང་པོ་དང་། སྲོག་གི་དབང་པོ་དང་། བདེ་བའི་དབང་པོ་དང་། སྡུག་བསྔལ་གྱི་དབང་པོ་དང་། ཡིད་བདེ་བའི་དབང་པོ་དང་།ཡིད་མི་བདེའི་དབང་པོ་དང་། བཏང་སྙོམས་ཀྱི་དབང་པོ་དང་། དད་པའི་དབང་པོ་དང་། བརྩོན་འགྲུས་ཀྱི་དབང་པོ་དང༌། དྲན་པའི་དབང་པོ་དང༌།། ཏིང་ངེ་འཛིན་གྱི་དབང་པོ་དང་། ཤེས་རབ་ཀྱི་དབང་པོ་དང་། མི་ཤེས་པ་ཀུན་ཤེས་པར་བྱེད་པའི་དབང་པོ་དང་། ཀུན་ཤེས་པའི་དབང་པོ་དང་། ཀུན་ཤེས་པ་དང་ལྡན་པའི་དབང་པོ་སྟེ། དེ་ལ་མིག་གི་དབང་པོ་ནི་དུས་གསུམ་དུ་ཡང་མི་དམིགས་སོ། །གང་དུས་གསུམ་དུ་མི་དམིགས་པ་དེ་ནི་མིག་གི་དབང་པོ་མ་ལགས་སོ། །གང་མིག་གི་དབང་པོ་མ་ལགས་པ་དེའི་ཐ་སྙད་ཇི་ལྟར་འཚལ་བར་བགྱི། འདི་ལྟ་སྟེ། དཔེར་ན། ཆད་པ་སྟོང་པ་ནི་བརྫུན་པ་ཡང་དག་པ་མ་ལགས་པ་མ་མཆིས་ཏེ། འདི་ལྟར་མིང་དུ་གདགས་པར་བས་ཀྱི། དོན་དམ་པར་ནི་སྟོང་པ་མི་དམིགས་ཆད་པ་ཡང་མི་དམིགས་སོ། །དེ་བཞིན་དུ། མིག་གི་དབང་པོ་ཡང་ཆད་པ་སྟོང་པ་ལྟར་བརྫུན་ཞིང་མ་མཆིས་ལ། ཡང་དག་པ་མ་ལགས་ཏེ་ལོག་པ་སླུ་བའི་ཆོས་ཅན་བྱིས་པ་འདྲིད་པ་མ་མཆིས་པ་ཡང་དག་པ་མ་ལགས་པ། འདི་ལྟར་མིང་དུ་གདགས་པར་བས་ཀྱི། དོན་དམ་པར་ནི་མིག་དང༌། དབང་པོ་མི་དམིགས་སོ། དེ་ནི་བཅོམ་ལྡན་འདས་ཀྱིས་ཐམས་ཅད་མཁྱེན་པའི་ཡེ་ཤེས་བརྙེས་ནས་ཇི་ཙམ་དུ་ཕྱིན་ཅི་ལོག་ལ་གནས་པའི་སེམས་ཅན་རྣམས་གཟུང་པའི་སླད་དུ། མིག་གི་དབང་པོ་ཞེས་བཏགས་ཀྱི། དོན་དམ་པར་ནི་མ་ལགས་སོ། །དབང་པོ་ནི་རང་བཞིན་དང་བྲལ་ཞིང་དབང་པོ་ཉིད་ཀྱིས་སྟོང་པ་སྟེ། དེ་ལ་མིག་ནི་མིག་ཉིད་དུ་མཆིས་པ་མ་ལགས་ལ། དབང་པོ་དབང་པོ་ཉིད་དུ་མཆིས་པ་མ་ལགས་སོ། །དེ་ཅིའི་སླད་དུ་ཞེ་ན། མིག་ནི་མིག་གི་རང་བཞིན་དང་བྲལ་བ་ལགས་ཏེ། ཆོས་གང་ལ་རང་བཞིན་མཆིས་པ་མ་ལགས་པ་དེ་ནི་དངོས་པོ་མ་ལགས་སོ། །གང་དངོས་པོ་མ་ལགས་པ་དེ་ནི་ཡོངས་སུ་མ་གྲུབ་པའོ། །དེ་ནི་མ་སྐྱེས་པ་དང་། མ་འགགས་པའོ།། དེ་ནི་འདས་པ་དང་མ་འོངས་པ་ཞེས་གདགས་པར་བགྱི་བ་མ་ལགས་སོ། །ཞེས་སོགས་དང་། བཅོམ་ལྡན་འདས་འདི་ལྟ་སྟེ། དཔེར་ན། མི་ཞིག་རྨི་ལམ་ན་རྒོད་པ་དང་། དགའ་བ་དང་། རྩེ་བ་དག །ཉལ་ཉལ་བ་ལས་སད་རྗེས་སུ་དྲན་ལ། དེ་དྲན་ཡང་རྙེད་པར་མི་འགྱུར་རོ། །དེ་ཅིའི་སླད་དུ་ཞེ་ན། རྨི་ལམ་ན་ཡང་། དེས་དེ་དག་མ་རྙེད་ན་ཉལ་བ་ལས་སད་པའི་ཚེ་ལྟ་སྨོས་ཀྱང་ཅི་འཚལ་ཏེ། འདིའི་གནས་མ་མཆིས་སོ། །དེ་བཞིན་དུ། དབང་པོ་རྣམས་ནི་རྨི་ལམ་ལྟ་བུ་སྟེ། དེ་བཞིན་དུ། ཆོས་ཐམས་ཅད་ཀྱང་ངོ་བོ་ཉིད་ཀྱིས་དམིགས་སུ་མ་མཆིས་པ་སྟེ། དེའི་སླད་དུ། དེ་དག་ནི་བརྗོད་དུ་མ་མཆིས་པ་ཞེས་བགྱི་སྟེ། ཞེས་འབྱུང་ངོ༌། ། དེ་ལྟར་ན་ཕུང་ཁམས་སྐྱེ་མཆེད་རྟེན་འབྲེལ་ལ་སོགས་པ་ཡང་དབང་པོ་ལྟར་བཤད་དོ། ། དེས་ན་དེ་དག་ལ་རང་བཞིན་ག་ལ་ཡོད། དེའི་ཕྱིར་སྟོན་པའི་གསུང་རབ་ཀྱི་དགོངས་པ་མ་དཔྱད་པ་དག་གིས་ཤེས་རབ་ཀྱི་རྩལ་མེད་པར་སྦྱར་བ་རྣམ་པར་ཤེས་པར་སྨྲ་བ་འདི་བསལ་བར་བྱ་བ་ཁོ་ན་ཡིན་ནོ། ། གསུམ་པ་ལ། གསུམ་ཆར་སྐྱེ་བ་མེད་པ་དང་། མིན་ན་གནོད་བྱེད་བརྗོད་པ་གཉིས་ཀྱི་དང་པོ་ནི། གལ་ཏེ་ཡུལ་མེད་པར་རྣམ་པར་ཤེས་པ་ཡོད་པ་མ་ཡིན་ན། འོ་ན་སྣ་ཚོགས་པའི་བླ་མའི་མན་ངག་ལ་བརྟེན་ནས་མི་སྡུག་པ་སྒོམ་པ་ན། ས་གཞི་རྒྱ་མཚོའི་མཐར་ཐུག་པར་ཀེང་རུས་ཀྱིས་ཡོངས་སུ་གང་བར་མཐོང་བ་གང་ཡིན་པ་དེ་ཇི་ལྟར་ཞེ་ན་དེར་ཡང་ཡུལ་དང་དབང་པོ་དང་རྣམ་པར་ཤེས་པ་གསུམ་ཆར་སྐྱེ་བ་མེད་པར་མཐོང་བ་ཡིན་ཏེ། ཏིང་ངེ་འཛིན་དེ་ནི་ལོག་པ་ཡིད་ལ་བྱེད་པ་ཡིན་གྱི། དེ་ཁོ་ན་ཉིད་ཡིད་ལ་བྱེད་པ་མ་ཡིན་པར་བསྟན་པའི་ཕྱིར་རོ། །འདི་ནི་དེ་ཁོ་ན་ཉིད་མ་ཡིན་པ་ཡིད་ལ་བྱེད་པའོ་ཞེས་འབྱུང་བའི་ཕྱིར་རོ། །དེའི་ཕྱིར་ཡུལ་མེད་པས་ཤེས་པ་ཡང་མེད་དོ། ། གཉིས་པ་ནི། འདི་ནི་གདོན་མི་ཟ་བར་དེ་ལྟར་ཁས་བླངས་པར་བྱ་སྟེ། དེ་ལྟར་མ་ཡིན་ན་ཇི་ལྟར་ཁྱོད་ཀྱི་དབང་པོའི་བློའི་ཡུལ་ཟློས་གར་གྱི་ལྟད་མོ་ལ་སོགས་པ་ལྟ་བ་ན་ཡུལ་དེར་མིག་གཏད་པ་རྣམས་ལ་གཅིག་ལ་མིག་ཤེས་དེའི་རྣམ་ལྡན་སྐྱེ་བ་བཞིན་དུ། གཞན་དག་ཡང་སྐྱེ་བ་ཇི་ལྟ་བ་དེ་ལྟར་ཀེང་རུས་ལ་སོགས་པ་མི་སྡུག་པ་སྒོམ་པའི་ཡིད་ཀྱི་ཡུལ་ཡང་བདེན་པར་གྱུར་ན་རྣལ་འབྱོར་པས་མཐོང་བ་དེ་ལྟར་དུ་ཡུལ་དེར་ཀེང་རུས་སོགས་ལྟ་བར་འདོད་པས་བློ་གཏད་པ་གཅིག་ཤོས་རྣལ་འབྱོར་པ་མ་ཡིན་པ་རྣམས་ཀྱིས་ཀྱང་རྟོགས་པར་འགྱུར་ཏེ། སྔོན་པོ་ལ་སོགས་པའི་རྣམ་པར་ཤེས་པ་བཞིན་ནོ། །ཏིང་ངེ་འཛིན་དེ་ནི་བརྫུན་པ་དེ་ཁོ་ན་ཉིད་མ་ཡིན་པ་ཡིད་ལ་བྱེད་པར་མི་འགྱུར་རོ། ། བཞི་པ་ནི། དེ་བཞིན་དུ། རབ་རིབ་དང་ལྡན་པའི་དབང་པོ་ཅན་ལ་འཁྲུལ་ངོར་ཡུལ་ཤེས་གཉིས་ཀ་ཡོད་ལ། མ་འཁྲུལ་བའི་ངོར་གཉིས་ཀ་ཡོད་པ་མ་ཡོད་པ་མ་ཡིན་ནོ་ཞེས་བཤད་པ་དང་མཚུངས་པར་གང་ག་ལ་སོགས་པ་ཆུ་འབབ་པའི་ཀླུང་ལ་ཡི་དྭགས་རྣམས་རྣག་ཏུ་སྣང་བ་ལ་སོགས་པའི་བློ་འབྱུང་བ་སོགས་དེ་ལྟ་བུའི་རིགས་ཅན་གཞན་ཡང་རིག་པར་བྱ་སྟེ། སྤྲོས་པས་ཆོག་གོ། ། ལྔ་པ་ནི། ཤེས་བྱ་མེད་པར་ཤེས་པ་མེད་པའི་ཚུལ་རྒྱས་པར་བཤད་ནས། མདོར་བསྡུ་ན། ཇི་ལྟར་ཤེས་བྱ་རང་བཞིན་མེད་པ་དེ་བཞིན་དུ། ཤེས་བྱའི་རྣམ་པ་ཅན་བཞིན་གྱི་བློ་ཡང་རང་བཞིན་གྱིས་མེད་ཅེས་བྱ་བའི་དོན་འདི་ཤེས་པར་གྱིས་ཤིག །དེ་གཉིས་ཕན་ཚུན་གཅིག་ལ་གཅིག་ལྟོས་ནས་གཅིག་བཞག་པ་ཡིན་པའི་ ཕྱིར་རོ། །འཇིག་རྟེན་འདས་བསྟོད་ལས། ཤེས་པ་མེད་པར་ཤེས་བྱ་མིན། ། དེ་མེད་རྣམ་པར་ཤེས་པའང་མེད། །དེ་ཕྱིར་ཤེས་དང་ཤེས་བྱ་དག །རང་དངོས་མེད་ཅེས་ཁྱོད་ཀྱིས་གསུངས། །ཞེས་དང་། རྣམ་ཤེས་སྒྱུ་མ་དང་མཚུངས་པར། ། ཉི་མའི་གཉེན་གྱིས་གསུངས་པ་ཡིན། །དེ་ཡི་དམིགས་པའང་དེ་བཞིན་ཏེ། །ངེས་པར་སྒྱུ་མའི་དངོས་དང་འདྲ། །ཅེས་གསུངས་སོ། །དེའི་ཕྱིར་རྣམ་པར་ཤེས་པ་རྫས་སུ་སྨྲ་བ་རྗེད་བྱེད་ཀྱི་གདོན་གྱིས་བཟུང་བའི་ཕྱི་རོལ་གྱི་ཡུལ་ལ་སྐུར་པ་འདེབས་པ་འདི་ཅི་ནས་བདག་ཉིད་གཡང་སར་ལྟུང་བར་བྱེད་པར་མི་འགྱུར་བར་དམ་པ་སྙིང་རྗེ་སྤྱོད་པ་རྣམས་ཀྱིས་ལུང་དང་རིགས་པའི་གསང་སྔགས་བཟང་པོ་བཏབ་པས་ཚབས་ཆེར་མནན་ཏེ་བཟུང་བར་བྱའོ། ། གཉིས་པ་ལ། སྒྲུབ་བྱེད་མེད་པས་གཉིས་མེད་ཀྱི་གཞན་དབང་ཡོད་པ་མི་འཐད། རང་རིག་གི་སྒྲུབ་བྱེད་དགག་པ་གཉིས་ཀྱི། དང་པོ་ནི། དེ་ལྟར་ཕྱི་རོལ་མེད་པར་ཤེས་པ་མི་སྲིད་པར་བསྟན་ནས། དངོས་པོ་ཙམ་ཞིག་ཏུ་ཡོད་པས་ཉིད་དགག་པའི་ཕྱིར། གལ་ཏེ་བཟུང་བ་མེད་ལ་འཛིན་པ་ཉིད་དང་བྲལ་ཞིང་གཟུང་འཛིན་གཉིས་ཀྱིས་སྟོང་པའི་གཞན་གྱི་དབང་གི་དངོས་པོ་དོན་དམ་པར་ཡང་ན་འདི་ནི་ཡོད་པར་ཁྱོད་ཀྱིས་ཤེས་པ་གང་གིས་ཤེས་ཤིང་དམིགས་པར་འགྱུར། རང་ཉིད་ཀྱིས་འཛིན་པ་ནི་མི་འཐད་དེ། འཆད་པར་འགྱུར་བའི་རིགས་པས་གནོད་པའི་ཕྱིར་རོ། །ཤེས་པ་གཞན་གྱིས་འཛིན་པ་མ་ཡིན་ཏེ། རང་གི་གྲུབ་མཐའ་དང་འགལ་བའི་ཕྱིར་ཏེ། གལ་ཏེ་རྣམ་པར་རིག་པ་གཞན་ཞིག་རྣམ་པར་རིག་པའི་ཡུལ་ཡིན་ན། རྣམ་རིག་པ་ཙམ་ཉིད་ཉམས་པར་འགྱུར་རོ་ཞེས་འབྱུང་བའི་ཕྱིར་རོ། །དེའི་ཕྱིར་དེ་འཛིན་པ་རྣམ་པ་ཐམས་ཅད་དུ་ཡོད་པ་མ་ཡིན་ལ།  ཡུལ་ཅན་འགའ་ཞིག་གིས་མ་བཟུང་བར་ཡང་ཡོད་ཅེས་བྱ་བར་ངེས་པ་མི་རུང་སྟེ། ཧ་ཅང་ཐལ་བའི་ཕྱིར་རོ། །གང་དག་རྣམ་རིག་པའི་ལུགས་ལ་གཟུང་འཛིན་གཉིས་ཀྱི་ཤེས་པ་རང་རིག་རང་གསལ་ཡོངས་གྲུབ་ཡིན་ཞིང་། འདུས་མ་བྱས་མ་ཡིན་པས་སོ་སོ་སྐྱེ་བོ་ལ་མེད་པར་འདོད་པ་དང་། འདུས་བྱས་ཡིན་ཞིང་ཕྱིན་ཅི་མ་ལོག་པའི་ཡོངས་གྲུབ་མ་ཡིན་པས་དོན་དམ་པ་མ་ཡིན་པར་སྨྲ་བ་དང་། དོན་དམ་ཡིན་ཡང་དོན་དམ་བདེན་པ་མིན་ཞེས་སྨྲ་བ་དང་། གཞན་དབང་ཀུན་རྫོབ་ཏུ་ཡོད་ཀྱི། དོན་དམ་པར་མེད་ཅེས་སོགས་སྨྲ་བ་ནི། དབུ་སེམས་ཀྱི་གཞུང་ལུགས་རྒྱ་མཚོ་ལྟ་བུ་ལ་བློ་ཁ་གཏན་ནས་མ་ཕྱོགས་པ་སྟེ། རྣམ་རིག་པའི་གཞུང་ལུགས་ཐམས་ཅད་དུ་གཉིས་མེད་ཀྱི་གཞན་དབང་དོན་དམ་བདེན་པར་འདོད་ཅིང་། དབུ་མ་པའི་གཞུང་ལུགས་ཐམས་ཅད་དུ་དེ་འགོག་པའི་ཕྱིར་རོ། །ཇི་སྐད་དུ། གཟུང་དང་འཛིན་པ་ལས་གྲོལ་བའི། རྣམ་པར་ཤེས་པ་དོན་དམ་ཡོད། ཅེས་པ་རྣལ་འབྱོར་སྤྱོད་པའི་གཞུང་། །རྒྱ་མཚོའི་ཕ་རོལ་ཕྱིན་རྣམས་སྒྲོག །རྣམ ཤེས་དེའང་དོན་དམ་དུ། །ཡོད་པར་མཁས་རྣམས་མི་འདོད་དེ། །གཅིག་དང་དུ་མའི་རང་བཞིན་དང་། །བྲལ་བས་ནམ་མཁའི་པདྨ་བཞིན་ཞེས་དང་། དབུས་མཐའ་ལས། ཡང་དག་མ་ཡིན་ཀུན་རྟོག་ཡོད། །དེ་ལ་གཉིས་པོ་ཡོད་མ་ཡིན། །སྟོང་པ་ཉིད་ནི་འདི་ལ་ཡོད། །དེ་ལ་ཡང་ནི་དེ་ཡོད་དོ། །ཅེས་དང༌། འགྲེལ་བཤད་ལས། རང་བཞིན་གྱིས་ཞེས་བྱ་བ་ཚིག་གི་ལྷག་མའོ་ཞེས་དང་། གལ་ཏེ་དེ་ལྟར་གཉིས་པོ་ནི་རི་བོང་གི་རྭ་ལྟར་ཡེ་མེད་ལ། ཡང་དག་པ་མ་ཡིན་པ་ཀུན་དུ་རྟོག་པ་ནི་དོན་དམ་རང་བཞིན་གྱིས་ཡོད་ན་ཞེས་དང་། སུམ་བཅུ་པའི་འགྲེལ་པར། ཡང་ན་རྣམ་པར་ཤེས་པ་བཞིན་དུ་ཤེས་བྱ་ཡང་རྫས་ཉིད་དུ་ཁ་ཅིག་སེམས་པ་དང་།གཞན་དག་ཤེས་བྱ་བཞིན་དུ་རྣམ་པར་ཤེས་པ་ཡང་ཀུན་རྫོབ་ཉིད་དུ་ཡོད་ཀྱི། དོན་དམ་པར་ནི་མེད་དོ་སྙམ་དུ་མཐའ་གཅིག་ཏུ་སྨྲ་བ་འདི་གཉིས་དགག་པའི་ཕྱིར་རབ་ཏུ་བྱེད་པ་འདི་བརྩམས་སོ། །ཞེས་མཐའ་ཡས་པ་བཤད་པའི་ཕྱིར་རོ། །འོ་ན་དབུས་མཐའ་ལས་དམ་པའི་དོན་ནི་གཅིག་པུའོ། །ཞེས་སོགས་གཞན་དབང་དང་། ཀུན་བཏགས་དོན་དམ་དུ་མ་གྲུབ་པར་བཤད་པ་དང་འགལ་ལོ་སྙམ་ན། དེ་ནི་ཡེ་ཤེས་དམ་པའི་སྤྱོད་ཡུལ་གྱི་དོན་དམ་མ་ཡིན་པར་བསྟན་གྱི། རིགས་པས་དཔྱད་བཟོད་ཀྱི་དོན་དམ་མ་ཡིན་པར་སྟོན་པ་མ་ཡིན་ཏེ། འཕགས་པ་ཐོགས་མེད་ཀྱིས། གྲགས་པ་དང་རིགས་པ་དང་རྟོགས་པ་དང་། དོན་དམ་པའི་དོན་བཞི་གསུངས་པ་བཞིན་ནོ། །དེས་ན་ཀུན་བཏགས་ཐ་སྙད་ཙམ་དུ་ཡོད་ཀྱི། རྫས་སུ་མེད་པ་དང་། གཞན་དབང་རིགས་པས་དཔྱད་བཟོད་ཀྱི་དོན་དམ་པའི་རྫས་སུ་ཡོད་ཀྱི། འཇིག་རྟེན་ལས་འདས་པའི་མཉམ་བཞག་རྣམ་པར་མི་རྟོག་པའི་ཡེ་ཤེས་ཀྱི་ཡུལ་དུ་མེད་པ་དང་། ཡོངས་གྲུབ་དེའི་ཡུལ་དུ་ཡོད་པ་ནི་རྣམ་རིག་པའི་གྲུབ་པའི་མཐའ་ཡིན་ནོ། །གང་དག་ཀུན་བཏགས་ཐ་སྙད་ཙམ་དུ་ཡང་མེད་པ་དང༌། གཞན་དབང་དོན་དམ་པར་མེད་པ་དང་། ཡོངས་གྲུབ་རྫས་སུ་མེད་པར་སྨྲ་བ་ནི། རྣམ་རིག་པའི་གྲུབ་མཐའ་གཏན་མ་ཡིན་ནོ། ། གཉིས་པ་ལ། མདོར་བསྟན། དྲན་པའི་སྒྲུབ་བྱེད་དགག །སུ་འབྱིན་གྱི་ལམ་གཞན་བསྟན་པ་གསུམ་གྱི། དང་པོ་ནི། གཞན་གྱིས་འཛིན་པ་མེད་མོད་ཀྱི་རང་རིག་པ་ནི་ཡོད་དེ། དེའི་ཕྱིར་རང་རིག་པ་ཁོ་ནས་དེ་འཛིན་པའི་ཕྱིར་ཡོད་དོ་ཞེ་ན། མ་ཡིན་ཏེ། གཞན་དབང་དེ་ཉིད་ཀྱིས་གཞན་དབང་དེ་མྱོང་བར་གྲུབ་པ་མ་ཡིན་ཏེ། རང་གི་བདག་ཉིད་ལ་བྱེད་པར་འགལ་བའི་ཕྱིར་རོ། །  འདི་ལྟར་རལ་གྲིའི་སོས་རང་མི་གཅོད་པ་དང་། སོར་མོའི་རྩེ་མོས་རང་ལ་མི་རེག་པ་དང་། ལེགས་པར་བསླབས་པ་གཡེར་ཞིང་ཡང་ཟོར་ཅན་གྱིས་ཀྱང་རང་གི་ཕྲག་པ་ལ་ཞོན་པར་མི་ནུས་པ་དང་མེས་རང་མི་རེག་སྲེག་པ་དང༌། མིག་གིས་རང་ལ་མི་ལྟ་པ་བཞིན་ནོ། ། གཉིས་པ་ལ། མ་གྲུབ་པས་མ་གྲུབ་པ་སྒྲུབ་མི་ནུས་པ་དང་། རང་རིག་གྲུབ་ཀྱང་དྲན་པས་མི་གྲུབ་པ་གཉིས་ཀྱི། དང་པོ་ནི། འདིར་ཁ་ཅིག་གིས་མདོ་སྡེ་པའི་ཕྱོགས་ཁས་བླངས་ནས་རང་རིག་སྒྲུབ་པའི་ཕྱིར། ཇི་ལྟར་མེ་ནི་སྐྱེས་པ་ཉིད་ནས་རང་གི་བདག་ཉིད་དང་། བུམ་པ་ལ་སོགས་པ་གསལ་བར་བྱེད་པ་དང་། སྒྲས་ཀྱང་རང་གི་བདག་ཉིད་དང་དོན་གཉིས་ཀ་སྟོན་པ་བཞིན་དུ། ཤེས་པ་རྣམས་ཀྱང་རང་གི་བདག་ཉིད་དང་ཡུལ་གཉིས་ཀ་རིག་པར་བྱེད་པ་ཡིན་ནོ། །དེའི་ཕྱིར་རིག་པ་ཡོད་པས་གང་ཞིག་མི་འདོད་པ་དེས་ཀྱང་རང་རིག་པ་ངེས་པར་བླང་དགོས་ཏེ། གཞན་དུ་ན་དུས་ཕྱིས་ངས་གཟུགས་མཐོང་ངོ་སྙམ་དུ་ཡུལ་དང་ཡུལ་གྱི་ཉམས་སུ་མྱོང་བ་དྲན་པར་མི་འགྱུར་ཏེ། དྲན་པ་ནི་མྱོང་བའི་ཡུལ་ཅན་ཡིན་ན་ཤེས་པ་ཡང་མ་མྱོང་བའི་ཕྱིར་རོ། །འདི་ལྟར་རང་རིག་པ་མེད་པའི་ཕྱིར་དང་། ཤེས་པ་གཞན་གྱིས་ཀྱང་དེ་མྱོང་བར་མི་རིགས་ཏེ། མྱོང་ན་ཐུག་མེད་དུ་འགྱུར་ཏེ། སྔོན་པོ་ཡོངས་སུ་གཅོད་པའི་ཤེས་པ་གཅིག་དེའི་མཇུག་ཐོགས་སུ་བྱུང་བ་རྣམ་པར་ཤེས་པས་གཅོད་པར་ཁས་ལེན་ན། དེ་ལའང་མྱོང་བྱེད་གཞན་ཡོད་པ་སོགས་ཐུག་མེད་དུ་འགྱུར་བའི་ཕྱིར་རོ། །དུས་མཉམ་གྱི་ཤེས་པ་གཉིས་ཀྱིས་ཡུལ་ཤེས་གཉིས་གཅིག་ཅར་ཡང་མི་གཅོད་དེ། ཤེས་པ་མཐའ་དག་ཤེས་པ་གཞན་གྱི་ཡུལ་ཅན་ཡིན་པའི་ཕྱིར་དང་། སེམས་ཅན་རྣམས་ནི་རྣམ་པར་ཤེས་པའི་རྒྱུད་གཅིག་ཡིན་པའི་ཕྱིར་རོ། །རྣམ་ཤེས་དུ་མ་གཅིག་ཅར་སྐྱེ་བར་སྣང་བ་དེ་ཡི་ཚེ་ཡང་ཨུཏ་པ་ལའི་འདབ་མ་བརྒྱ་འབིགས་པ་ལྟར་རིམ་ཀྱིས་འབྱུང་བ་རྣམས་འཇུག་པ་མྱུར་བས་གཅིག་ཅར་དུ་འཁྲུལ་བ་ཡིན་ནོ། །དེའི་ཕྱིར་ཐུག་མེད་ཀྱི་སྐྱོན་སྤང་བའི་ཕྱིར། རང་རིག་ཁས་བླང་དགོས་ལ་དེ་ལས་ངས་མཐོང་ངོ་སྙམ་དུ་གཉིས་ཀའི་ཡུལ་ཅན་གྱི་དྲན་པ་འགྲུབ་སྟེ། ཤེས་པའི་རང་བཞིན་རང་རིག་པ་མ་གཏོགས་པ་དེའི་ཡུལ་ཅན་གྱི་དྲན་པ་མི་རིགས་པའི་ཕྱིར་རོ། །དེའི་ཕྱིར་གལ་ཏེ་ངས་མཐོང་ངོ་སྙམ་དུ་ཕྱིས་ཀྱི་དུས་ཀྱི་གཉིས་ཀའི་ཡུལ་ཅན་གྱི་དྲན་པའི་ཤེས་པ་སྐྱེས་པ་ལས་དེའི་རྒྱུ་ཡུལ་ཤེས་གཉིས་ཉམས་སུ་མྱོང་བ་གྲུབ་པས་རང་རིག་པ་གྲུབ་ལ། དེ་གྲུབ་ན་གཞན་དབང་ཡོད་པས། འདི་ནི་ཡོད་པར་གང་གིས་ཤེས་པར་འགྱུར་ཞེས་གང་སྨྲས་པ་ལ་ལ་ནི་འདི་ཡིན་ནོ་སྙམ་ན་མི་རིགས་ཏེ། དེ་ལ་རེ་ཤིག་རྫས་གྲུབ་པའི་དབང་དུ་བྱས་ནས་དྲན་པ་སྒྲུབ་བྱེད་དུ་སྨྲ་ན། དོན་དམ་པར་གྲུབ་པའི་རང་རིག་པ་བསྒྲུབ་པར་བྱ་བའི་ཕྱིར་དུ་བརྗོད་པའི་དྲན་པ་འདི་ནི་རང་རིག་དེའི་སྒྲུབ་པར་བྱེད་པ་མིན་ཏེ། རང་རིག་ལྟར་དེ་ཡང་དོན་དམ་པར་མ་གྲུབ་པའི་ཕྱིར་ཏེ། བདག་དང་གཞན་སོགས་ལ་སྐྱེ་བ་མེད་པའི་ཕྱིར་རོ། །ཅི་སྟེ་འཇིག་རྟེན་གྱི་ཐ་སྙད་དུ་རང་རིག་སྒྲུབ་པའི་དབང་དུ་བྱས་པ་ཡིན་ན། དེ་ལྟ་ན་རང་རིག་པའི་འབྲས་བུའི་དྲན་པ་མི་སྲིད་དེ། མེ་དང་དུ་བའི་རྒྱུ་འབྲས་ཀྱི་འབྲེལ་པ་ངེས་ན་དུ་བས་མ་འགྲུབ་པ་ལྟར། དྲན་པ་དང་རང་རིག་གི་འབྲེལ་པ་ངེས་ན། དྲན་པས་རང་རིག་འགྲུབ་ན། ཡང་རང་རིག་དེ་ནི་དང་དུའང་མ་གྲུབ་པས། དེའི་འབྲས་བུའི་དྲན་པ་མི་འགྲུབ་པའི་ཕྱིར་རོ། འདི་ལྟར་ཆུ་ཙམ་མཐོང་བ་ལས་ཆུ་ཤེལ་མེ་ཙམ་ལས་མེ་ཤེལ་ཡོད་པ་ནི་མི་རིགས་ཏེ། ཆར་པ་སོགས་དང་གཙུབ་ཤིང་གཙུབས་པ་སོགས་ལས་དེ་དག་འབྱུང་བའི་ཕྱིར་རོ། །དེ་བཞིན་དུ། རང་རིག་པ་མེད་པར་ཡང་དྲན་པ་འབྱུང་བར་འོག་ནས་སྟོན་པར་འགྱུར་རོ། །དེའི་ཕྱིར་རང་རིག་གི་འབྲས་བུ་དྲན་པ་ནི་རང་རིག་མེད་པར་མེད་པས་མ་གྲུབ་པའི་རང་རིག་བསྒྲུབ་པར་བྱ་བའི་ཕྱིར་དྲན་པའི་ཚིག་བརྗོད་པའི་གྲུབ་པ་འདི་ནི་རང་རིག་གི་སྒྲུབ་པར་བྱེད་པ་མིན་ཏེ། སྒྲ་མི་རྟག་པ་ལ་མིག་གི་གཟུང་བྱ་ཉིད་བཞིན་ནོ། ། གཉིས་པ་ལ་གཞན་ཡིན་པའི་ཕྱིར་དྲན་པའི་ཡུལ་མ་ཡིན་པ་དང་། རང་ལ་མཚུངས་པ་སྤང་བ་གཉིས་ཀྱི་དང་པོ་ནི། དེ་ལྟ་བུའི་དཔྱོད་པ་བཏང་ནས་ཤེས་པས་ཡུལ་ཤེས་གཉིས་ཀ་རིག་པའི་ཕྱིར་རང་རིག་པ་ནི་གྲུབ་དུ་ཆུག་ལ་རག་མོད་ཀྱི། དེ་ལྟ་ན་ཡང་། དུས་ཕྱིས་ཀྱི་དྲན་པའི་ཤེས་པ་སྔར་གྱི་ཡུལ་ཤེས་དེ་དག་དྲན་པ་ནི་རིགས་པ་མིན་ཏེ། དྲན་པ་ནི་སྔར་གྱི་མྱོང་བ་ལས་གཞན་དུ་ཁས་བླངས་པའི་ཕྱིར། བྱམས་པའི་ཤེས་པའི་ཡུལ་ཤེས་དག་སྔར་ཉམས་སུ་མ་མྱོང་བས་མ་ཤེས་པའི་ཉེར་སྦས་ཀྱི་རྒྱུད་ལ་སྐྱེས་པའི་ཤེས་པས་དྲན་པ་མ་ཡིན་པ་བཞིན་དུ། གཞན་ཡིན་པའི་ཕྱིར། རང་གི་རྒྱུད་དུ་གཏོགས་པའི་རྣམ་ཤེས་དུས་ཕྱིས་བྱུང་བས་ཀྱང་སྔར་གྱི་དོན་ཤེས་དག་མ་མྱོང་བའི་ཕྱིར་དྲན་པར་མི་འགྱུར། ཅི་སྟེ་རྒྱུད་གཅིག་ཏུ་གཏོགས་པ་རྣམས་ལ་རྒྱུ་དང་འབྲས་བུའི་དངོས་པོ་གནས་པའི་ཕྱིར། དྲན་པར་འགྱུར་རོ་སྙམ་ན། མ་ཡིན་ཏེ། གཞན་ཡིན་པའི་ཕྱིར་ཞེས་པའི་གཏན་ཚིགས་འདིས་ནི་རྒྱུད་གཅིག་ཏུ་གཏོགས་པ་ཉིད་དང་། རྒྱུ་དང་འབྲས་བུའི་དངོས་པོ་ལ་སོགས་པའི་ཁྱད་པར་དག་ཀྱང་ཉེ་བར་འཇོམས་པར་བྱེད་དེ། གང་གཞན་ཡིན་པ་དེ་ནི་ཉམས་སུ་མྱོང་བའི་ཤེས་པ་དང་རྒྱུད་གཅིག་ཏུ་གཏོགས་པ་མ་ཡིན་ལ། རྒྱུ་དང་འབྲས་བུའི་དངོས་པོ་གནས་པ་མ་ཡིན་ཏེ། རྒྱུད་གཞན་གྱི་ཤེས་པ་བཞིན་དྲན་པ་དང་།ཉམས་སུ་མྱོང་བའི་ཤེས་པ་དག་ཀྱང་གཞན་ཡིན་ནོ་ཞེས་སོགས་གཞན་ཡིན་པའི་ཕྱིར་ཞེས་པའི་གཏན་ཚིགས་འདི་ཉིད་ཀྱིས་རྒྱ་ཆེར་དགག་པར་བྱ་བ་ཡིན་ནོ། ། གཉིས་པ་ནི། ཁྱོད་ཀྱི་ལྟར་ན། སྔར་གྱི་མྱོང་བ་ཕྱིས་ཀྱི་དྲན་པས་ཇི་ལྟར་དྲན་ཏེ། གཞན་ཡིན་པའི་ཕྱིར་ཞེ་ན། གང་གི་ཕྱིར་སྔར་གང་གིས་ཡུལ་ཉམས་སུ་མྱོང་བར་གྱུར་པའི་མྱོང་བའི་ཤེས་པ་དེ་ལས་ཕྱིས་ཀྱི་དྲན་པའི་ཤེས་པ་འདི་གཞན་དུ་གྲུབ་པ་ང་ལ་ཡོད་པ་མིན་ཏེ། དེ་གཉིས་རྒྱུ་འབྲས་ཡིན་པའི་ཕྱིར་རོ། ། སྔར་གྱི་མྱོང་བ་ཞིག་པའི་ཕྱིར་ཞེས་པ་ནི་མ་ཡིན་ཏེ། དེ་ཕྱིར་མྱུག་ཚེ་ས་བོན་ཞིག་པ་མེད་ཅེས་སོགས་མདོ་དང་། ཡབ་སྲས་ཀྱི་གཞུང་ཐམས་ཅད་ནས། གང་རྟེན་འབྲེལ་ཡིན་པ་དེ་རྟག་ཆད་མེད་པར་གསུངས་ཤིང་། དེ་ལྟ་མ་ཡིན་ན། ཆད་དང་ལས་རྣམས་ཆུད་ཟ་དང་། ཞེས་སོགས་ཀྱི་ཉེས་པར་འགྱུར་བའི་ཕྱིར་རོ། །གཞན་མིན་པ་དེའི་ཕྱིར། གང་ཉམས་སུ་མྱོང་བའི་མྱོང་བ་དེ་དྲན་པས་མ་མྱོང་བ་མ་ཡིན་པས་དྲན་པ་ཡུལ་དང་ལྡན་པར་འབྱུང་ལ། མྱོང་བས་ཡོངས་སུ་བཅད་པ་དེ་དྲན་པས་ཡོངས་སུ་མ་བཅད་པ་ཡང་མ་ཡིན་པས་ང་ཡིས་མཐོང་ངོ་སྙམ་དུ་དྲན་པར་ཡང་འགྱུར་ཏེ། འདི་ཡང་འཇིག་རྟེན་ཐ་སྙད་ཀྱི་ཚུལ་ལུགས་ཡིན་གྱི། ཤིན་ཏུ་དཔྱད་པར་བྱ་བ་ནི་མ་ཡིན་ཏེ། འཇིག་རྟེན་གྱི་ཐམས་ཅད་བརྫུན་པའི་དོན་ཅན་ཡིན་པའི་ཕྱིར་རོ། །དོན་ནི། གཞན་མ་ཡིན་པའི་སྔར་མཐོང་བ་ཐམས་ཅད་ཕྱིས་དྲན་ན་མཐའ་ཡས་པར་འགྱུར་རོ་སྙམ་ན། གཞན་གྱི་ལོག་རྟོག་བཟློག་པའི་ཕྱིར་གཞན་མ་ཡིན་པས་སྔར་མཐོང་བས་ཕྱིས་དྲན་པ་མི་སྲིད་པ་མ་ཡིན་ནོ་ཞེས་སྨྲས་པ་ཡིན་གྱི། དབུ་མ་པ་རང་ལུགས་ལ་སྒྲུབ་པ་ཡང་མ་ཡིན་ལ། འཇིག་རྟེན་གྱི་ཐ་སྙད་ཐམས་ཅད་ལ་ཞིབ་ཏུ་དཔྱད་བྱ་མ་ཡིན་ཞེས་པའོ། །གང་དག་རྒྱུད་ཐ་དད་ཀྱི་ཤེས་པ་གཞན་མ་ཡིན་པར་མཚུངས་པ་ལ། རང་གིས་སྔར་མྱོང་བ་ལ་མྱོང་ངོ་ཞེས་ཐ་སྙད་བྱེད་ལ། གཞན་གྱིས་མྱོང་བ་ལ་དེ་ལྟར་ཐ་སྙད་མི་བྱེད་པ་ཅི་ཞེ་ན་ཞེས་དོགས་པ་བསུས་ནས་ལན་འདེབས་པ་ནི་མི་འཐད་དེ། རྒྱུད་ཐ་དད་ཀྱི་ཤེས་པ་དག་འཇིག་རྟེན་གྱིས་གཞན་དུ་ཁས་བླངས་པའི་ཕྱིར་དང་། དབུ་མ་པས་གཞན་མ་ཡིན་པར་ཡང་ཁས་མ་བླངས་པའི་ཕྱིར་རོ། ། གསུམ་པ་ནི། གང་གི་ཕྱིར་གོང་དུ་བཤད་པའི་རྒྱུ་མཚན་དེ་རྣམས་ཀྱི་ཕྱིར་རང་རིག་པ་ཡོད་པ་མ་ཡིན་ན་ཁྱོད་ཀྱི་གཞན་དབང་ཤེས་པ་གང་གིས་འཛིན་པར་འགྱུར་ཏེ། རང་གཞན་གང་གིས་ཀྱང་མི་རིག་པའི་ཕྱིར་རོ། །གཞན་ཡང་བདག་རིག་པར་བྱེད་དོ་ཞེས་རིག་པར་བྱ་བཞིན་པའི་བདག་ཉིད་ལས་ཀྱི་དངོས་པོ་འགྱུར་ལ། རིག་པར་བྱ་བ་དེ་ཉིད་ཀྱང་བྱེད་པོ་ཡིན་ཞིང་། དེའི་བྱ་བ་ཡང་ཐ་མི་དད་པ་ཉིད་ཡིན་པས་འདི་གསུམ་གཅིག་ཏུ་ཐལ་བར་འགྱུར་ན། བྱེད་པ་པོ་དང་ལས་དང་བྱ་བ་གསུམ་པོ་འདི་དག་གཅིག་པ་མིན་པས་ཤེས་པ་དེ་ཉིད་ཀྱིས་དེ་ཉིད་འཛིན་པ་རིགས་པ་མ་ཡིན་ཏེ། འདི་ལྟར་གཅོད་པ་པོ་དང༌། ཤིང་དང་། གཅོད་པའི་བྱ་བ་གཅིག་པ་ནི་མ་མཐོང་ངོ་། །འཕགས་པ་ལང་ཀར་གཤེགས་པ་ལས། ཇི་ལྟར་རལ་གྲི་རང་གི་སོ། །གཅོད་པར་མི་བྱེད་སོར་མོ་ནི། །རང་ལ་རེག་པར་མི་བྱེད་ལྟར། །རང་རིག་སེམས་ཀྱང་དེ་བཞིན་ནོ། །ཞེས་གསུངས་སོ། ། གང་དག་དབུ་མ་ཐལ་འགྱུར་བ་ཐ་སྙད་དུ་རང་རིག་ཡོད་པར་འདོད་པ་ནི། ལང་ཀར་གཤེགས་པ་དང་། གཙུག་ན་རིན་པོ་ཆེས་ཞུས་པ་དང་། འོད་སྲུང་གི་ལེའུ་སོགས་ངེས་དོན་གྱི་མདོ་དང་། ཡབ་སྲས་ཀྱི་བསྟན་བཅོས་རྣམས་དང་འགལ་ཞིང་། དེ་ཉིད་སྐབས་སུ་རིགས་པ་གང་ཞིག་གིས་ཞེས་སོགས་ཀྱི། གནད་མ་གོ་བའོ། །གསུམ་པ་ནི། ད་ནི་གཞན་དབང་སྤྲོས་པ་ཀུན་གྱི་ཡུལ་མ་ཡིན་པའི་རང་བཞིན་དུ་ཡོད་པ་དགག་པའི་ཕྱིར། གལ་ཏེ་གོང་དུ་སྤྱིར་བསྟན་པ་ལྟར། གཞན་དབང་བདག་དང་གཞན་ལས་སྐྱེ་བ་མེད་ཅིང་ད་ལྟ་བཤད་པ་ལྟར་གཞན་གང་གིས་ཀྱང་མ་ཤེས་པའི་བདག་ཉིད་ཅན་གྱི་གཞན་དབང་སྤྲོས་པ་ཐམས་ཅད་བྲལ་བའི་ངོ་བོའི་དངོས་པོར་ཡོད་པར་ཁས་ལེན་ན། རྒྱུ་མཚན་གང་གིས་གཞན་གྱི་དབང་དང་མཚུངས་པའི་ཆོས་ཅན་ཡིན་དུ་ཟིན་ཀྱང་འདི་ཡོད་པར་མི་རིགས་པ་གཞན་སེམས་ཙམ་དུ་སྨྲ་བ་ལ་མོ་ཤམ་གྱི་བུས་གནོད་པ་ཅི་ཞིག་བསྐྱལ་ནས་ཡོད་པར་མི་འདོད་དེ། མོ་ཤམ་གྱི་བུ་ཞེས་བྱ་བ་སྤྲོས་པ་ཐམས་ཅད་ལས་འདས་ཤིང་། འཕགས་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པ། བརྗོད་དུ་མེད་པའི་རང་བཞིན་ཅན་ཞིག་ཡོད་ཞེས་འདིའང་འདོད་པར་གྱིས་ཤིག །གཞན་དབང་འཕགས་པའི་ཡེ་ཤེས་ཀྱི་སྤྱོད་ཡུལ་ཡིན་པར། མདོ་སྡེ་རྒྱན་ལས། དེ་མེད་ན་ནི་དེ་ཡི་རྒྱུ། །གསལ་བར་དམིགས་པ་ཇི་ལྟ་བར། །དེ་བཞིན་གནས་ནི་གཞན་གྱུར་ན། །ཡང་དག་མ་ཡིན་རྟོག་པ་དམིགས། །ཇི་ལྟར་འཇིག་རྟེན་མ་འཁྲུལ་བ། །དེ་ཡི་རྒྱུ་ལས་འདོད་དགུར་སྤྱོད། །དེ་བཞིན་སྡོམ་བརྩོན་མ་འཁྲུལ་བ། །གནས་གཞན་གྱུར་པ་འདོད་དགུར་སྤྱོད། །ཅེས་དང་། དེས་ནི་ཁམས་གསུམ་འདུས་བྱས་རྣམས། །ཡང་དག་མ་ཡིན་ཀུན་རྟོག་པར། །ཡེ་ཤེས་ཤིན་ཏུ་རྣམ་དག་པ། །གཉིས་སུ་མེད་པའི་དོན་གྱིས་མཐོང་། །ཞེས་གསུངས་སོ། །འོ་ན་སྔར་ཡེ་ཤེས་དམ་པའི་ཡུལ་མ་ཡིན་པར་བཤད་པ་དང་འགལ་ལོ་ཞེ་ན། དེ་ནི་ཡང་དག་པ་མ་ཡིན་པའི་ཀུན་རྟོག་གི་གཞན་དབང་འཕགས་པའི་མཉམ་བཞག་གི་ཡུལ་མ་ཡིན་པར་བསྟན་པ་ཡིན་ལ། འདིར་ནི་གཞན་དབང་རྣམ་རིག་ཙམ་མཉམ་རྗེས་གཉིས་ཀའི་ཡུལ་དུ་བསྟན་པས་འགལ་བ་མེད་དོ། །གཞན་དུ་ན། རྣམ་རིག་པའི་གཞུང་ལུགས་ཐམས་ཅད་དུ། ། གཞན་དབང་ལ་ཀུན་བཏགས་ཀྱིས་སྟོང་པ་ཡོངས་གྲུབ་དང་། གཞན་དབང་ལ་ཡོངས་གྲུབ་ཀྱི་ཆ་ནས་དམིགས་ན་དོན་དམ་དུ་བཤད་ལ། མཉམ་བཞག་ཡོངས་གྲུབ་ཀྱི་ཡུལ་ཅན་དུ་བཤད་པ་རྣམས་ཇི་ལྟར་མི་འགལ་ཏེ། ཁྱད་གཞི་རིག་ཙམ་དང༌། མྱོང་ཙམ་དང་། གསལ་བ་ཙམ་མ་དམིགས་པར་ཁྱད་ཆོས་གཉིས་རིག་པ་མི་འཐད་པའི་ཕྱིར་དང་། གཞན་དབང་ཀུན་ནས་ཉོན་མོངས་དང་རྣམ་བྱང་གཉིས་ཀའི་རྒྱུར་གསུངས་པ་མི་རིགས་པའི་ཕྱིར་རོ། ། བཞི་པ་ལ། གཞན་དབང་ཡོད་ན་ཀུན་རྫོབ་བདེན་པ་ལས་ཉམས། བདེན་གཉིས་ལས་ཉམས་ན་ཐར་པ་མི་ཐོབ། དེའི་རྒྱུ་མཚན་བཤད་པ་དང་གསུམ་གྱི་དང་པོ་ལ། མེད་པ་རྒྱུར་མི་རུང་བ་དང་འཇིག་རྟེན་དང་འགལ་བ་གཉིས་ཀྱི་དང་པོ་ནི། གང་ཡང་དངོས་པོ་བཏགས་པར་ཡོད་པའི་རྒྱུར་གྱུར་ཅིང་། ཞེས་སྨྲས་པ་དེ་ཡང་། གཞན་དབང་ཡོད་པ་ཉིད་ན་རིགས་པ་ཞིག་ན། གང་གི་ཚེ་སྒྲུབ་བྱེད་མེད་ཅིང་གནོད་བྱེད་ཡོད་པས་གཞན་དབང་ཅུང་ཟད་ཀྱང་ཡོད་པ་མིན་ན། ཀུན་རྫོབ་པའི་དངོས་པོ་རྣམས་ཀྱི་རྒྱུར་ནི་གང་ཞིག་འགྱུར་ཏེ། ཅུང་ཟད་ཀྱང་རྒྱུ་མི་བྱེད་དོ། །འདི་ཕྱོགས་སྔ་ལ་སྦྱོར་བ་ནི་རྩ་འགྲེལ་འགྲེལ་བཤད་བཅས་པ་དང་འགལ་ལོ། ། ། གཉིས་པ་ནི། དེའི་ཕྱིར་འདི་ལ་འཇིག་རྟེན་གྱི་ཐ་སྙད་ཀྱི་རྒྱུ་གང་ཡིན་པ་དེ་རང་ཉིད་ཀྱིས་ཡོད་པ་མ་ཡིན་པས། ཀྱེ་མ་ཀྱེ་ཧུད་སེམས་ཙམ་དུ་སྨྲ་བ་གཞན་གྱི་ལྟར་ན་ཤེས་རབ་མེད་པས། གཞན་དབང་གི་རྫས་ཤས་ཙམ་ལ་ཆགས་པའི་སྒོ་ནས་གཞན་དབང་གི་བུམ་པ་སོ་མ་བཏང་བར་ཐ་སྙད་ཆུ་དང་འདྲ་བ་བླུགས་ནས། རང་གི་བློ་གྲོས་ཀྱི་ཚུལ་ངན་པ་ཡིས་འཇིག་རྟེན་གྱི་རྣམ་བཞག་འཇིག་རྟེན་ཁོ་ན་ལ་གྲགས་པ་འདུག་ཅིག །སོང་ཞིག །བྱོས་ཤིག །ཚོས་ཤིག་ཅེས་སོགས་དང་། གཟུགས་དང་ཚོར་བ་ལ་སོགས་པའི་རྣམ་བཞག་ཀུན་ཀྱང་བརླག་ཅིང་འཇིག་པར་རྟོགས་ཏེ་དེའི་ཕྱིར་འདི་ལ་རྒུད་པ་ཉིད་འབའ་ཞིག་ཏུ་འགྱུར་ཏེ། མངོན་པར་མཐོ་བ་ནི་མ་ཡིན་ནོ། །། གཉིས་པ་ནི། དེའི་ཕྱིར། སློབ་དཔོན་འཕགས་པ་ཀླུ་སྒྲུབ་ཀྱི་ཞབས་ཀྱི་བདེན་པ་གཉིས་ཀྱི་ལམ་ལས་ནི་ཕྱི་རོལ་དུ་གྱུར་པ་སློབ་དཔོན་ཕྱིན་ཅི་ལོག་ལས་རང་གི་རྣམ་པར་རྟོག་པས་སྦྱར་བའི་ལུགས་ཀྱི་ལམ་ཁོ་ནར་ཞུགས་པ་རྣམ་རིག་དང་། རྡུལ་ཕྲན་དང་གང་ཟག་དང་། གཙོ་བོ་ལ་སོགས་པ་སྨྲ་བར་བྱེད་པ་རྣམ་རིག་ནས། ། རྒྱང་འཕེན་གྱི་བར་དེ་དག་རྣམས་ལ་ནི་ཞི་བའི་ཐབས་མེད་དོ། །ཅིའི་ཕྱིར་ཞེ་ན། རྣམ་པར་རིག་པ་སོགས་དེ་དག་འཇིག་རྟེན་དང་མི་མཐུན་པས་ཀུན་རྫོབ་ཀྱི་བདེན་པ་ལས་ཉམས་ཤིང་། འཕགས་པ་རྣམས་དང་མི་མཐུན་པས་དེ་ཁོ་ན་ཉིད་དོན་དམ་པའི་བདེན་པ་ལས་ཉམས་པ་ཡིན་ལ། བདེན་པ་གཉིས་པོ་དེ་ལས་ཉམས་པ་ལས་ཐར་པ་གྲུབ་པ་ཡོད་པ་མིན་ནོ། ། གཉིས་པ་ནི། ཅིའི་ཕྱིར་བདེན་པ་གཉིས་ལས་ཡོངས་སུ་ཉམས་པས་ཐར་པ་མི་འགྲུབ་ཅེ་ན། འདིར་ཐ་སྙད་ཀྱི་བདེན་པ་བརྗོད་བྱ་དང་། བརྗོད་བྱེད་དང་། ཤེས་པ་དང་། ཤེས་བྱ་དང་། ཕུང་པོ་དང༌། ཁམས་དང་། སྐྱེ་མཆེད་དང་། བདེན་པ་རྟེན་འབྲེལ་སོགས་བཅོམ་ལྡན་འདས་ཀྱིས་བསྟན་པ་ནི་དོན་དམ་རྟོགས་པའི་ཐབས་སུ་གྱུར་པ་སྟེ། ཏིང་ངེ་འཛིན་རྒྱལ་པོ་ལས། ཡི་གེ་མེད་པའི་ཆོས་ལས་ནི། །ཉན་པ་གང་དང་སྟོན་པ་གང་། །འགྱུར་བ་མེད་ལས་ལྟོས་པ་གང་། །འོན་ཀྱང་ཉན་ཅིང་སྟོན་པ་ཡིན། །ཞེས་གསུངས་སོ། །དོན་དམ་པའི་བདེན་པ་བསྟན་པ་ནི། ཐབས་ལས་བྱུང་བར་གྱུར་པ་དེ། ཐ་སྙད་ཀྱི་བདེན་པ་ཁོ་ན་ལ་གནས་ཏེ། དོན་དམ་སྟོན་པ་ཡིན་ལ། དོན་དམ་བསྟན་པ་ཁོང་དུ་ཆུད་པ་ལས་ཀྱང་དོན་དམ་ཐོབ་པའི་ཕྱིར་རོ། །བསྟན་བཅོས་ལས། ཐ་སྙད་ལ་ནི་མ་བརྟེན་པར། །དམ་པའི་དོན་ནི་བསྟན་མི་འགྱུར། །དམ་པའི་དོན་ལ་མ་བརྟེན་པར། །མྱ་ངན་འདས་པ་ཐོབ་མི་འགྱུར། །ཞེས་གསུངས་སོ། ། ཐབས་ལས་བྱུང་བ་དང་། འབྲས་བུ་དང་། ཐོབ་བྱ་དང་། རྟོགས་བྱ་རྣམས་ནི་རྣམ་གྲངས་སོ། །དེས་ན་རྣམ་རིག་པ་ལ་སོགས་བདེན་པ་དེ་གཉིས་ཀྱི་རྣམ་དབྱེ་གང་གིས་མི་ཤེས་པ་དེ་ནི་རང་གི་རྣམ་པར་རྟོག་པ་ལོག་པས་སྦྱར་བའི་ལམ་ངན་པ་ཁོ་ནར་ཞུགས་པ་ཡིན་ཏེ། དེ་བཞིན་གཤེགས་པའི་དགོངས་པ་ལས་ཕྱི་རོལ་དུ་གྱུར་པའི་ཕྱིར་རོ། །བསྟན་བཅོས་ལས། གང་དག་བདེན་པ་འདི་གཉིས་ཀྱི། །རྣམ་དབྱེ་རྣམ་པར་མི་ཤེས་པ། །དེ་དག་སངས་རྒྱས་བསྟན་པ་ནི། །ཟབ་མོའི་དེ་ཉིད་རྣམ་མི་ཤེས། །ཞེས་སོ། །བདེན་པ་གཉིས་ཀྱི་རྣམ་བཞག་ཕྱིན་ཅི་མ་ལོག་པ་ནི། འཕགས་པ་དེ་ཁོ་ན་ཉིད་ངེས་པར་སྟོན་པའི་ཏིང་ངེ་འཛིན་ལས་གསལ་བར་གསུངས་ཏེ། འཇིག་རྟེན་མཁྱེན་པས་གཞན་ལ་མ་གསན་པར། །བདེན་པ་འདི་གཉིས་ཉིད་ཀྱིས་བསྟན་པར་མཛད། །གང་ཞིག་ཀུན་རྫོབ་དེ་བཞིན་དོན་དམ་སྟེ། ། བདེན་པ་གསུམ་པ་གང་ཡང་མ་མཆིས་སོ། །གང་གིས་བདེ་བར་གཤེགས་ལ་འགྲོ་བ་རྣམས། །བདེ་བའི་དོན་དུ་དད་པ་སྐྱེ་འགྱུར་བ། །རྒྱལ་བས་འགྲོ་བ་རྣམས་ཀྱི་དོན་སླད་དུ། །འཇིག་རྟེན་ཕན་ཕྱིར་ཀུན་རྫོབ་དེ་བསྟན་ཏོ། །སེམས་ཅན་ཚོགས་ཀྱི་འགྲོ་དྲུག་གང་བསྟན་པ། །སེམས་ཅན་དམྱལ་དང་དུད་འགྲོ་ཡི་དྭགས་དང་། །ལྷ་མིན་རིས་དང་མི་དང་ལྷ་ཡི་རྣམས། །མི་ཡི་སེང་གེས་ཀུན་རྫོབ་བཏགས་པ་མཛད། །རིགས་དམའ་དེ་བཞིན་མཐོ་བའི་རིགས་རྣམས་དང་། །ཕྱུག་པོའི་ཁྱིམ་དང་དབུལ་བའི་ཁྱིམ་རྣམས་དང་། །བྲན་གྱི་ཚོགས་དང་དེ་བཞིན་གཡོག་གི་ཚོགས། ། བུད་མེད་ཚོགས་དང་སྐྱེས་པ་མ་ནིང་དང་། །འགྲོ་བའི་ཁྱད་པར་ཇི་སྙེད་གང་ཡང་རུང་། །མཚུངས་མེད་ཁྱོད་ཀྱིས་འཇིག་རྟེན་བསྟན་མཛད་པ། །ཀུན་རྫོབ་བདེན་པར་མཁས་པས་ཐུགས་ཆུད་ནས། །འཇིག་རྟེན་ཕན་པས་མི་ལ་དེ་བསྟན་ཏོ། ། འདི་ལ་དགའ་བའི་འགྲོ་བ་འཁོར་བ་ན། །འགྲོ་བའི་ཆོས་བརྒྱད་པ་ནི་འཇུག་འགྱུར་ཏེ། །ཐོབ་དང་མ་ཐོབ་སྙན་དང་མི་སྙན་དང་། །བསྟོད་དང་སྨད་དང་བདེ་དང་སྡུག་བསྔལ་ལོ། །ཐོབ་པ་རྙེད་ན་དེ་ལ་ཆགས་པ་བསྐྱེད། །མ་ཐོབ་གྱུར་ན་དེས་ཀྱང་འཁྲུག་པར་འགྱུར། །གང་གཞན་མ་བསྟན་ཚུལ་འདིས་ཤེས་པར་བྱ། ། ནད་རྣམ་བརྒྱད་ཀྱིས་དེ་རྒྱུན་གནོད་པར་འགྱུར། །ཀུན་རྫོབ་དེ་ལ་དོན་དམ་སུ་སྨྲ་བ། །དེ་དག་ནོར་བའི་བློ་ལྡན་ཤེས་པར་བྱ། །མི་སྡུག་སྡུག་དང་སྡུག་བསྔལ་བདེ་བ་དང་། །བདག་མེད་རང་བཞིན་བདག་ཏུ་སྨྲ་བ་དང་། །མི་རྟག་ཆོས་ལ་རྟག་ཅེས་སྨྲ་བགྱིད་ཅིང་། །དེ་ལྟར་དགའ་སྟེ་མཚན་མར་གང་གནས་པ། །དེ་དག་བདེ་བཤེགས་གསུང་ནི་ཐོས་གྱུར་ན། །འཇིགས་ཤིང་ཇི་བཞིན་མི་རྟོགས་སྤོང་བར་བགྱིད། །དེ་དག་བདེ་གཤེགས་གསུང་ནི་སྤངས་གྱུར་ནས། །སེམས་ཅན་དམྱལ་བར་སྡུག་བསྔལ་མི་བཟད་མྱོང་། །དེ་དག་ཚུལ་མིན་བདེ་བ་ཚོལ་བགྱིད་ཀྱང་། ། སྡུག་བསྔལ་བརྒྱ་དག་བྱིས་པས་མྱོང་བར་འགྱུར། །འཇིག་རྟེན་ཕན་པའི་བསྟན་པའི་སུ་ཞིག་གིས། །མ་ལོག་བློ་ཡིས་རྣམ་པར་རྟོགས་གྱུར་ན། །སྦྲུལ་གྱི་ལྤགས་པ་སྙིང་ལྟར་རབ་སྤངས་ཏེ། །སྲིད་པ་ཀུན་ལས་འདས་ནས་ཞི་བར་འགྱུར། །ཆོས་འདི་ཐམས་ཅད་རང་བཞིན་དབེན་པ་སྟེ། །སྟོང་པ་མཚན་མ་མེད་པ་དོན་དམ་ཞེས།། གང་གིས་ཐོས་ནས་དགའ་བ་སྐྱེ་འགྱུར་བ། །དེ་དག་བླ་མེད་བྱང་ཆུབ་ཐོབ་པར་འགྱུར། །རྒྱལ་བ་ཁྱེད་ཀྱིས་ཕུང་པོ་བདེན་པར་གཟིགས། །ཁམས་དང་སྐྱེ་མཆེད་རྣམས་ཀྱང་དེ་བཞིན་ཏེ། །དབང་པོའི་གྲོང་ནི་མཚན་མས་དབེན་པ་དག །ཀུན་ཀྱང་ཐུབ་པ་ཁྱོད་ཀྱིས་ཇི་བཞིན་གཟིགས། །ཞེས་གསུངས་པ་ལྟར་རོ། ། མདོ་འདིའི་བསྡུས་པའི་དོན་ནི། བདེན་གཉིས་སྤྱི་བསྟན་པ་དང་། སོ་སོའི་ངོ་བོ་རྒྱས་པར་བཤད་པའོ། །དང་པོ་ནི། འཇིག་རྟེན་མཁྱེན་པས་ཅེས་སོགས་ཚིགས་བཅད་གཅིག་གོ། ། ། གཉིས་པ་ལ། ཀུན་རྫོབ་དང་། དོན་དམ་གྱི་བདེན་པ་རྒྱས་པར་བཤད་པ་ལ་གཉིས་ལས། ། དང་པོ་ལ། ཀུན་རྫོབ་བསྟན་པའི་དགོས་པ་དང་། བསྟན་བྱ་ཀུན་རྫོབ་ཀྱི་རང་བཞིན་དང་། དེ་ལ་ཆགས་པའི་ཉེས་དམིགས་གསུམ་གྱི་དང་པོ་ནི། གང་གིས་ཞེས་སོགས་ཚིགས་བཅད་གཅིག་གོ། ། གཉིས་པ་ལ། གང་བསྟན་པ་དང་རྒྱུ་གང་ལས་བསྟན་པ་གཉིས་ཀྱི་དང་པོ་ལ། སྤྱིར་འགྲོ་བ་དྲུག་ཏུ་བསྟན་པ་དང་། བྱེ་བྲག་ཏུ་མིའི་འགྲོ་བའི་ཁྱད་པར་བསྟན་པ་གཉིས་ཀྱི་དང་པོ་ནི། སེམས་ཅན་ཞེས་སོགས་ཚིགས་བཅད་གཅིག་གོ། ། གཉིས་པ། རིགས་དམའ་ཞེས་སོགས་ཚིགས་བཅད་ཕྱེད་གཉིས་སོ། ། གཉིས་པ་ལ། ཀུན་རྫོབ་ཞེས་སོགས་རྐང་པ་གཉིས་སོ། ། གསུམ་པ་ལ། འཇིག་རྟེན་གྱི་ཆོས་ལ་འཇུག་པའི་ཉེས་དམིགས་དང་། འཇིག་རྟེན་ལས་འདས་པའི་ཆོས་སྤོང་གི་ཉེས་དམིགས་གཉིས་ལས། དང་པོ་ནི།འདི་ལ་དགའ་བའི་ཞེས་པ་ནས། དེ་རྒྱུན་གནོད་པར་འགྱུར་ཞེས་པའི་བར་རོ། ། གཉིས་པ་ནི། ཀུན་རྫོབ་དེ་ལ་ཞེས་སོགས་ཚིགས་བཅད་གསུམ་མོ། ། གཉིས་པ་ལ། དོན་དམ་བསྟན་པའི་དགོས་པ་དང༌། བསྟན་བྱ་དོན་དམ་གྱི་རང་བཞིན་དང་། དེ་ལ་དད་པའི་ཕན་ཡོན་དང་། གང་ལ་བརྟེན་ནས་བསྟན་པའི་རྒྱུའོ། །དང་པོ་ནི། འཇིག་རྟེན་ཕན་པའི་ཞེས་སོགས་ཚིགས་བཅད་གཅིག་གོ། ། གཉིས་པ་ནི། ཆོས་འདི་ཐམས་ཅད་ཞེས་སོགས་རྐང་པ་གཉིས་སོ། ། གསུམ་པ་ནི། གང་གིས་ཐོས་ནས་ཞེས་སོགས་རྐང་པ་གཉིས་སོ། ། བཞི་པ་ནི། རྒྱལ་བ་ཁྱོད་ཀྱིས་ཞེས་སོགས་ཚིགས་བཅད་གཅིག་གོ། ། ལུང་འདིས། དངོས་སྨྲ་བ་དང་། རང་རྒྱུད་པ་རྣམས་ཀྱི་བདེན་གཉིས་ཀྱི་འཇོག་་ཚུལ་བཀག་ནས་ཐལ་འགྱུར་བའི་བདེན་གཉིས་ཀྱི་རྣམ་བཞག་ཇི་ལྟ་བ་བཞིན་དུ་གསུངས་པ་ཡིན་ཏེ། ཆོས་ཐམས་ཅད་རང་བཞིན་གྱིས་དབེན་ཞིང་སྤྲོས་པ་དང་བྲལ་ལ། ཐ་སྙད་དུ་གྲུབ་མཐའ་སྨྲ་བ་དང་སྒོ་མ་བསྟུན་པར། འཇིག་རྟེན་ན་ཇི་ལྟར་གྲགས་པ་བཞིན་དུ་འགྲོ་བ་རིགས་དྲུག་དང་། རིགས་མཐོ་དམན་ལ་སོགས་པ་ཀུན་རྫོབ་དུ་བཞག་པའི་ཕྱིར་རོ། ། གཉིས་པ་ལ། ཀུན་རྫོབ་དང་འགལ་བ་སྤང་བ་དང་། ལུང་དང་འགལ་བ་སྤང་བ་གཉིས་ཀྱི་དང་པོ་ལ། ཀུན་རྫོབ་དགོས་པའི་དབང་ཙམ་གྱིས་ཁས་བླངས་ཚུལ། འཇིག་རྟེན་ལ་མི་སྣང་ན་ཁས་མི་ལེན་པའི་ཚུལ། འཇིག་རྟེན་ལ་ཀུན་རྫོབ་དགག་མི་ནུས་པའི་ཚུལ་དང་གསུམ་གྱི། དང་པོ་ནི། འདིར་སྨྲས་པ། གལ་ཏེ་ཁྱོད་ཀྱིས་དེ་སྐད་དུ་ཁོ་བོ་ཅག་ལ་ཤིན་ཏུ་ལྟོས་པ་མེད་པར་སྨྲ་ན། ད་ནི་ངེད་ཅག་ཀྱང་ཁྱོད་ལ་བཟོད་པར་མི་བྱེད་དེ། བདག་ཉིད་གཞན་གྱི་ཕྱོགས་སུ་འབྱིན་པ་ཙམ་ལ་མཁས་པར་བྱེད་ཅིང་། འཐད་པས་མི་རིགས་པའི་ཕྱིར་གཞན་གྱི་དབང་གི་ངོ་བོ་སེལ་བར་བྱེད་ན། འོ་ན། བདག་ལས་མི་སྐྱེ་བ་སོགས་ཇི་སྐད་སྨྲས་པའི་འཐད་པས་མི་རིགས་པའི་ཕྱིར་ཁྱོད་ལ་གྲགས་པའི་ཀུན་རྫོབ་སེལ་བར་བྱེད་དོ་ཞེ་ན་གལ་ཏེ་ཁྱོད་ཐོག་མ་མེད་པའི་དུས་ན་དཀའ་བ་བརྒྱ་ཕྲག་གིས་བསགས་པའི་ནོར་གྱི་ཚོགས་འཕྲོག་པ་པོ་ལ་འཛའ་བོའི་ཟོལ་གྱིས་དུག་དང་བཅས་པའི་ཁ་ཟས་བྱིན་ནས། སླར་འཕྲོག་པ་བཞིན་དུ། ལན་དུ་གནོད་པ་བྱས་པས་རངས་པར་འགྱུར་ན་འགྱུར་ལ་རག་སྟེ། ཁོ་བོ་ཅག་ནི་མངོན་པར་མཐོང་ཞིང་དགེ་བ་ཉིད་དུ་འགྱུར་ཏེ། ཁྱོད་ཀྱིས་གཞན་དབང་རིགས་པས་དཔྱད་ནས་བཞག་པ་ལྟར། ཁོ་བོ་ཅག་གི་ཀུན་རྫོབ་བཞག་པ་མ་ཡིན་པས། ཀུན་རྫོབ་བསལ་བས་མི་འདོད་པ་མེད་པའི་ཕྱིར་ཏེ། ཇི་ལྟར་ཁྱོད་ཀྱིས་རང་དབང་དུ་བྱས་ནས་རང་ལུགས་ཀྱི་གཞན་གྱི་དབང་གི་དངོས་པོ་འཕགས་པའི་ཡེ་ཤེས་ཀྱི་ཐུགས་སུ་ཆུད་པར་བྱ་བ་ཞིག་འདོད་པ་ལྟར་ཀུན་རྫོབ་ཀྱང་ནི་དབུ་མ་པ་བདག་གིས་རང་ལུགས་ལ་ཁས་མ་བླངས་ཏེ། འཇིག་རྟེན་གཞུག་པའི་འབྲས་བུའམ་དགོས་པའི་ཕྱིར་ཀུན་རྫོབ་འདི་དག་དོན་ལ་མེད་ཀྱང་། འཇིག་རྟེན་ཁོ་ན་ལ་གྲགས་པར་གྱུར་པས་ཡོད་དོ་ཞེས་འཇིག་རྟེན་ཁོ་ནའི་ངོར་བྱས་ནས་བདག་ནི་སྨྲ་བར་བྱེད་དེ། དེའི་རྗེས་སུ་བྱེད་བརྗོད་པ་ནི་དེ་བཟློག་པའི་ཐབས་ཡིན་པའི་ཕྱིར་རོ། །བཅོམ་ལྡན་འདས་ཀྱིས་འཇིག་རྟེན་ང་དང་ལྷན་ཅིག་རྩོད་ཀྱི། ང་ནི་འཇིག་རྟེན་དང་མི་རྩོད་དེ། གང་འཇིག་རྟེན་ན་ཡོད་པར་འདོད་པ་དེ་ནི་ངས་ཀྱང་ཡོད་པར་བཞེད་དོ། །གང་འཇིག་རྟེན་ན་མེད་པར་འདོད་པ་དེ་ནི་ང་ཡང་མེད་པར་བཞེད་དོ། །ཞེས་གསུངས་པ་ལྟར་རོ། །འདིས་ དངོས་སྨྲ་བའི་དོན་དམ་འཇོག་པ་ལྟར། དབུ་མ་པའི་ཀུན་རྫོབ་འཇོག་པ་མ་ཡིན་པར་བསྟན་པ་འོག་མ་འོག་མའི་དོན་དམ། གོང་མ་གོང་མའི་ཀུན་རྫོབ་ཡིན་ཟེར་བ་དང་། རང་རྒྱུད་པ་རྣམས་ཀྱི་ཀུན་རྫོབ་འཇོག་ཚུལ་དང་། རྣལ་འབྱོར་སྤྱོད་པའི་དབུ་མ་པའི་འདོད་ཚུལ་དང་། དབུ་མ་ཐལ་འགྱུར་བའི་གཟིགས་ངོར་ཐ་སྙད་ཡོད་ཟེར་བ་རྣམས་ལ་གནོད་དོ། །དོན་ནི། རབ་རིབ་ཅན་ལ་སྐྲ་ཤད་ལ་སོགས་སྣང་བ་རྣམས་རབ་རིབ་མེད་པ་ལ་ཐ་སྙད་དུ་ཡང་ཡོད་པ་མ་ཡིན་ཀྱང་། རབ་རིབ་ཅན་གྱི་སྐྲ་ཤད་ཀྱི་བདེན་འཛིན་བཟློག་པའི་ཕྱིར། སྐྲ་ཤད་སྣང་ཡང་རང་བཞིན་མེད་དོ། །ཞེས་སྨྲ་བ་ལྟར། ཀུན་རྫོབ་དཔྱད་ན་སྤྲོས་པ་དང་བྲལ་ཞིང་། འཕགས་པའི་མཉམ་བཞག་ལ་ཐ་སྙད་དུ་ཡང་མི་སྣང་ཡང་། གཞན་ངོར་གཟུགས་ནས་རྣམ་མཁྱེན་གྱི་བར་གྱི་ཐ་སྙད་ཞལ་གྱིས་བཞེས་པ་ནི། འཁྲུལ་ངོར་སྣང་ཙམ་དང་གྲགས་ཙམ་དེ་ཉིད་ལ་འཇིག་རྟེན་པ་དང་རྟོག་གེ་པ་རྣམས་ཀྱིས་ཀུན་བཏགས་པའི་མངོན་ཞེན་ཐམས་ཅད་བཟློག་པའི་ཐབས་ཡིན་པའི་ཕྱིར་རོ། ། གཉིས་པ་ནི། ཅི་སྟེ་ཀུན་རྫོབ་འདི་དག་ཇི་ལྟར་ཕུང་པོ་འདི་ལྷག་མ་ལུས་པ་སྤངས་ནས་ཞི་བ་མྱང་འདས་ཀྱི་དབྱིངས་སུ་ཞུགས་པའི་དགྲ་བཅོམ་པ་རྣམས་ལ་ཀུན་རྫོབ་རྣམ་པ་ཐམས་ཅད་དུ་ཡོད་པ་མིན་པ་དེ་ལྟར་འཇིག་རྟེན་ལ་ཡང་མེད་ན་ནི། དགྲ་བཅོམ་པའི་ཕུང་པོ་ལ་སོགས་པ་དེ་བཞིན་དུ། ཀུན་རྫོབ་འདི་དག་འཇིག་རྟེན་ལ་ལྟོས་ནས་ཀྱང་ཡོད་དོ་ཞེས་བདག་མི་སྨྲ་སྟེ། དེའི་ཕྱིར་གཞན་ལ་རག་ལས་པ་ཉིད་ཀྱི་སྒོ་ནས་བདག་གིས་ཀུན་རྫོབ་ཁས་བླངས་ཀྱི། རང་དབང་དུ་ནི་མ་ཡིན་ནོ། ། རབ་རིབ་མེད་པ་ལ་སྐྲ་ཤད་མི་སྣང་བ་ལྟར་རབ་རིབ་ཅན་ལའང་མི་སྣང་ན། རབ་རིབ་ཅན་གྱི་བློ་ལ་ལྟོས་ནས་ཀྱང་རབ་རིབ་ཡོད་དོ་ཞེས་མི་སྨྲ་བ་བཞིན་ནོ། །གསུམ་པ་ནི། ཀུན་རྫོབ་ཁས་ཀྱང་འཇིག་རྟེན་ཁོ་ནས་བླངས་པ་ཡིན་ཏེ། དེའི་ཕྱིར་གང་གིས་ཁས་བླངས་པ་དེ་ཁོ་ན་ལ་ལྟོས་ནས་སེལ་བ་ན། བསལ་བར་འོས་པ་ཡིན་ཏེ། གཞན་ལ་ལྟོས་ནས་ནི་མ་ཡིན་ནོ་ཞེས་བཤད་པ། ཁོ་བོ་ཅག་ནི་འཇིག་རྟེན་གྱི་ཀུན་རྫོབ་བཟློག་པའི་ཕྱིར་ཤིན་ཏུ་ཚེགས་ཆེ་བར་གནས་པར་འགྱུར་གྱི། གལ་ཏེ་ཁྱོད་ལ་འཇིག་རྟེན་གྲགས་པས་མི་གནོད་པར་འགྱུར་ན་འཇིག་རྟེན་པ་ཉིད་ལ་ལྟོས་ནས་འཇིག་རྟེན་གྱི་ཀུན་རྫོབ་འདི་ནི་དགག་པར་གྱིས་ཤིག་དང་། ངས་ཀྱང་ཁྱེད་ལ་སྟོངས་གདབ་པར་བྱའོ། །ཇི་ལྟར་སྣང་བཞིན་པའི་ཆོས་རྣམས་ཡོད་པ་མ་ཡིན་ཞེས་འཇིག་རྟེན་གྱིས་གནོད་ནས། བཏང་སྙོམས་ཉིད་ལ་བརྟེན་པར་བྱའོ། ། ཁྱོད་འཇིག་རྟེན་ཀུན་རྫོབ་འདིར་ནི་རྩོད་པ་གྱིས་ཤིག་དང་གལ་ཏེ་ཁྱོད་རྒྱལ་ན་ཁོ་བོ་ཅག་འདོད་པ་ཡིན་པས་ཁྱོད་ལ་བརྟེན་པར་བྱའོ། །འོན་ཏེ་ཁྱོད་འཇིག་རྟེན་གྱིས་ཕམ་པར་བྱས་ན་ནི་ཕྱི་ནས་ཤིན་ཏུ་སྟོབས་དང་ལྡན་པ་འཇིག་རྟེན་ཉིད་ལ་བདག་གིས་བརྟེན་པར་བྱའོ། །ཁྱོད་ཀྱིས་འཇིག་རྟེན་དགག་པར་ཡང་མི་ནུས་ཏེ། རིགས་པས་འགོག་ན་སྣང་ཙམ་འདི་ཉིད་སྤྲོས་པ་ཐམས་ཅད་དང་བྲལ་བར་སྒྲུབ་པའི་རིགས་པ་ནི་ཁྱོད་ལ་མེད་ལ། སེམས་སུ་སྒྲུབ་པའི་རིགས་པས་ནི་ཀུན་རྫོབ་སྣང་ཙམ་འདི་དག་དགག་མི་ནུས་ཀྱི་སྟེང་དུ་བདེན་ཞེན་འཕེལ་བར་འགྱུར་བའི་ཕྱིར་རོ། ། འཇིག་རྟེན་པ་དག་རིགས་པའི་དཔྱད་པ་ཁས་མི་ལེན་པའི་ཕྱིར་ཞེས་སྨྲ་བ་ནི་མ་ཡིན་ཏེ། དེ་ལྟ་ན། འཇིག་རྟེན་པ་དག་དེ་ཁོ་ན་ཉིད་ཀྱི་དོན་ལ་གཏན་ནས་གཞུག་པར་མི་ནུས་ཏེ། རིགས་པའི་དཔྱད་པ་ཁས་མི་ལེན་ཞིང་། རིགས་མ་དཔྱད་པར་སྤྲོས་པ་བཟློག་པར་མི་རིགས་པའི་ཕྱིར་རོ། །དེས་ན་འཕགས་པ་རྣམས་ལ་ནི་འཐད་པའམ་འཐད་པ་མ་ཡིན་པ་འགའ་ཡང་མེད་ཀྱི། འོན་ཀྱང་། འཇིག་རྟེན་ལ་གྲགས་པའི་ཐ་སྙད་པ་ཁོ་ན་གཞན་ངོར་ཞལ་གྱིས་བཞེས་ནས། དེས་འཇིག་རྟེན་དེ་ཁོ་ན་ཉིད་ཀྱི་དོན་ལ་འཇུག་པར་མཛད་པ་ཡིན་ནོ། །གྲགས་པས་འགོག་པར་མི་ནུས་ཏེ། འཇིག་རྟེན་ལ་ཡང་དག་ཀུན་རྫོབ་འདི་སྣང་བ་ལྟར་བདེན་པར་གྲགས་པའི་ཕྱིར་གྲགས་པས་གྲགས་པ་འགོག་ན། འཇིག་རྟེན་གྱིས་གནོད་པའི་ཕྱིར་རོ། ། གང་དག་འཇིག་རྟེན་ཀྱི་ཐ་སྙད་སྣང་ཙམ་སྒྱུ་མ་ལྟ་བུ་འདི་ཉིད་རིགས་པའི་སྟོབས་ཀྱིས་དགག་མི་ནུས་ཞེས་སྨྲ་བ་ནི་ཤིན་ཏུ་མི་རིགས་ཏེ། དེ་ལྟ་ནི། དེ་ན་དོན་དམ་པའི་བདེན་པར་འགྱུར་ཏེ། རིགས་པས་མི་གནོད་པའི་དོན་ཡིན་པའི་ཕྱིར།། དེ་སྤྲོས་པ་ཐམས་ཅད་དང་བྲལ་བར་ཁོང་དུ་ཆུད་པར་མི་ནུས་ཏེ། རིགས་པས་དགག་མི་ནུས་པའི་སྣང་བ་ཡིན་པའི་ཕྱིར་རོ། །དེས་ན་རབ་རིབ་ཅན་ལ་སྣང་བའི་སྐྲ་ཤད་ལ་སོགས་པ་བདེན་པར་ཞེན་པའི་ངོར་འཐད་པས། སྐྲ་ཤད་ཡོད་པ་མ་ཡིན་པ་སོགས་སྤྲོས་བྲལ་དུ་ཁོང་དུ་ཆུད་པར་བྱེད་ནུས་མོད་ཀྱི། ཇི་སྲིད་འཁྲུལ་རྒྱུ་མ་ཟད་པ་དེ་སྲིད་དུ། སྐྲ་ཤད་སོགས་འཁྲུལ་སྣང་མི་ལྡོག་ཀྱང་། སྐྲ་ཤད་ཡོད་པ་མ་ཡིན་པ་རྟོགས་པ་ཉིད་ཀྱིས་མིག་སྨན་བརྟེན་པ་སོགས་འཁྲུལ་པ་སེལ་བའི་ཐབས་ལ་བརྩོན་པར་བྱེད་ཅིང་། འཁྲུལ་རྒྱུ་ལོག་པ་ན་འཁྲུལ་སྣང་མཐའ་དག་མི་སྣང་བ་ལྟར་བྱིས་པ་རྣམས་ལ་འཁྲུལ་སྣང་སྒྱུ་མ་ལྟ་བུ་སྣ་ཚོགས་སུ་སྣང་བ་འདི་ཉིད་རིགས་པའི་སྟོབས་ཀྱིས་ཡོད་པ་དང་མེད་པ་ལ་སོགས་སྤྲོས་པ་ཐམས་ཅད་དང་བྲལ་བར་བྱིས་པ་རྣམས་ཀྱིས་ཀྱང་རྟོགས་སུ་གཞུག་པར་ནུས་ཤིང་། དེ་ཉིད་ལ་ཐོས་བསམ་བསྒོམ་པའི་ཤེས་རབ་ཀྱིས་ཡུན་རིང་དུ་ཡང་ནས་ཡང་དུ་གོམས་པར་མ་བྱས་ན། ཐོག་མ་མེད་པ་ནས་དངོས་པོ་ལ་མངོན་པར་ཞེན་པ་གོམས་པའི་མ་རིག་པའི་བག་ཆགས་ལྡོག་པར་མི་ནུས་ལ། དེ་མ་ལོག་ན་འཁྲུལ་སྣང་སྒྱུ་མ་ལྟ་བུ་འདི་འཁྲུལ་ངོར་མི་ལྡོག་མོད་ཀྱི། འོན་ཀྱང་འཁྲུལ་སྣང་སྒྱུ་མ་ལྟ་བུ་འདི་ཉིད་སྤྲོས་པ་ཐམས་ཅད་བྲལ་བའི་སྟོང་པ་ཉིད་དུ་རྟོགས་པའི་མིག་སྨན་ཡུན་རིང་དུ་བརྟེན་པ་དག་གིས་མ་རིག་པའི་རབ་རིབ་མཐའ་དག་བཟློག་པ་ན། འཁྲུལ་སྣང་སྒྱུ་མ་ལྟ་བུ་འདིའང་མཐའ་དག་བཟློག་པར་འགྱུར་བ་ཡིན་ནོ། །དེས་ན། དེ་མ་ལོག་པའི་བར་དུ་ཐ་སྙད་འཇིག་རྟེན་ལ་གྲགས་པ་བཞིན་དུ་གཞན་ངོར་ཁས་ལེན་པར་བྱེད་དེ། གྲགས་ཙམ་སྣང་ཙམ་འདི་ཉིད་ཐ་སྙད་དུ་ལས་འབྲས་སླུ་བ་མེད་ཅིང་དོན་ལ་སྤྲོས་པ་ཐམས་ཅད་དང་བྲལ་བར་འཇིག་རྟེན་གྱིས་རྟོགས་ཤིང་བསྒོམས་པས་བྱང་ཆུབ་ཐོབ་པར་འགྱུར་བའི་ཕྱིར་རོ། །འཇིག་རྟེན་གྱི་ཐ་སྙད་གྲུབ་མཐའ་སྨྲ་བ་རྣམས་ཀྱི་ཐ་སྙད་དག་ནོར་པར་མཚུངས་བཞིན་དུ། དབུ་མ་པ་འཇིག་རྟེན་གྱི་ཐ་སྙད་གཞན་ངོར་ཁས་ལེན་ལ། རྟོག་གེ་པ་རྣམས་ཀྱི་མ་ཡིན་ཞེ་ན་འཇིག་རྟེན་གྱི་ཐ་སྙད་ནི། འཇིག་རྟེན་ཐམས་ཅད་ལ་གྲགས་ཤིང་། རྟོག་གེ་པ་རྣམས་ཀྱིས་ཀྱང་ཁས་བླངས་དགོས་ལ། བདག་དང་གཞན་དང་གཉིས་ཀ་དང་རྒྱུ་མེད་ལས་སྐྱེ་བ་སོགས་རིགས་པའི་འཐད་པ་མ་བཅུག་པར་ཁས་ལེན་པས། དེའི་སྒོ་ནས་འཇིག་རྟེན་རྣམས་རྗེས་སུ་བཟུང་བར་ནུས་ཤིང་། མངོན་པར་ཞེན་པ་དགག་སླ་བའི་ཕྱིར་གཞན་ངོར་ཞལ་གྱིས་བཞེས་པ་ཡིན་ལ། རྟོག་གེ་པ་རྣམས་ཀྱི་ནི་དེ་ལྟར་མ་ཡིན་པའི་ཕྱིར་རོ། ། འོན་ཏེ། འཇིག་རྟེན་རྗེས་སུ་བཟུང་བའི་ཐབས་སུ་འཇིག་རྟེན་ཐ་སྙད་ཁས་བླངས་པ་བཞིན་དུ། རྟོག་གེ་པ་རྗེས་སུ་བཟུང་བའི་ཕྱིར་དེ་དག་གི་ཐ་སྙད་ཀྱང་ཁས་ལེན་པ་རིགས་སོ་ཞེ་ན། དེ་ནི་དེ་ལྟར་ཡིན་ཏེ། གང་ཞིག་གང་གང་ལ་དགའ་བ་ཞེས་སོགས་བཞིན། །བཅོམ་ལྡན་འདས་ཀྱིས་ཀྱང་། དྲང་དོན་འགའ་ཞིག་དེ་ཁོ་ན་བཞིན་དུ་གསུངས་སོ། །གཉིས་པ་ལ། ས་བཅུ་པའི་མདོའི་དོན་དང་འགལ་བ་སྤང་བ་དང་། མདོ་གཞན་གྱི་དོན་དང་འགལ་བ་སྤང་བ་གཉིས་ཀྱི་དང་པོ་ལ། ཙམ་སྒྲ་བྱེད་པོ་གཞན་དགག་པའི་དོན་ཅན་དུ་བཤད། གཟུགས་ལས་སེམས་གཙོ་བོའི་དོན་ཅན་དུ་བཤད། གཟུགས་སེམས་ཡོད་མེད་མཚུངས་པར་བསྟན་པ་གསུམ་གྱི་དང་པོ་ལ། མདོའི་དགོངས་པ་བཤད། དེ་མདོ་གཞན་གྱིས་སྒྲུབ་པ་གཉིས་ཀྱི་དང་པོ་ནི། གལ་ཏེ་འཐད་པ་དང་བྲལ་ཡང་འཇིག་རྟེན་གྱི་གནོད་པས་འཇིགས་ནས་ཀུན་རྫོབ་ཁས་བླངས་ན། ལུང་གིས་གནོད་པས་འཇིག་པས་སེམས་ཙམ་དུ་ཡང་ཁས་བླང་དགོས་ཏེ། ས་བཅུ་པའི་མདོ་ལས། དེ་འདི་སྙམ་དུ་སེམས་ཏེ། འདི་ལྟར་ཁམས་གསུམ་པོ་འདི་ནི་སེམས་ཙམ་སྟེ་ཞེས་གསུངས་པ་ལྟར་རོ་ཞེ་ན། བརྗོད་པར་བྱ་སྟེ། བདེ་བར་གཤེགས་པའི་གསུང་གི་ནོར་བུ་ཨཎྜ་རྙིལ་ལས་སྦྱར་བའི་མདོའི་ས་གཞི་བསྟར་བ་ལ་དེའི་རང་བཞིན་གྱི་ཁྱད་པར་མ་ཟིན་པར་སེམས་ཀྱི་ཆུར་འཁྲུལ་བ་ཁྱོད་ནི་རྣམ་པར་ཤེས་པ་དངོས་པོར་སྨྲ་བའི་ཆུ་ཙམ་ཞིག་བཅུ་བར་འདོད་པས། རང་གི་བློ་གྲོས་ཀྱི་སའི་བུམ་པ་སོ་མ་བཏང་བ་བཤལ་ཅིང་བསྒུགས་ནས་དུམ་བུ་རྣམ་པ་བརྒྱར་གློག་པ་ན། བདག་ཉིད་དེའི་རང་བཞིན་ཤེས་པ་རྣམས་ཀྱིས་བཞད་གད་དུ་བྱ་བར་འོས་ཏེ། མདོའི་དགོངས་པ་ནི་ཇི་ལྟར་ཁྱོད་ཀྱི་བློ་ལ་སྣང་བ་དེ་ལྟ་མ་ཡིན་ནོ། །འོ་ན་ཅི་ཞེ་ན། ས་དྲུག་པ་མངོན་དུ་གྱུར་པ་སྟེ། ཆོས་ཀྱི་དབྱིངས་ལ་མངོན་དུ་ཕྱོགས་པའི་ཕྱིར། དེ་ལ་གནས་པའི་བྱང་ཆུབ་སེམས་དཔའ་སྟེ། བྱང་ཆུབ་ནི་ཐམས་ཅད་མཁྱེན་པའི་ཡེ་ཤེས་སོ། །དེར་སེམས་པ་སྟེ་སེམས་ཤིང་རྣོ་བ་ཡོད་པའམ། བྱང་ཆུབ་དུ་ངེས་པ་ཡོད་པས་སམ། བྱང་ཆུབ་དུ་ངེས་པའི་སེམས་ཅན་ཡིན་པའི་ཕྱིར་རོ། །དེ་ཡིས་སྲིད་པ་གསུམ་པོ་རྣམ་ཤེས་ཙམ་དུ་གང་རྟོགས་པར་གསུངས་པ་ནི་ཐ་སྙད་ཙམ་དུ་བྱེད་པ་པོ་ནི་ཡོད་ལ། གཞན་གྱིས་བཏགས་པའི་རྟག་པའི་རང་བཞིན་གྱི་བདག་དང་གཙོ་བོ་ལ་སོགས་པའི་བྱེད་པ་པོ་བཀག་པར་རྟོགས་པའི་ཕྱིར་བྱང་ཆུབ་སེམས་དཔའ་དེས་ཐ་སྙད་དུ་ཆོས་རྣམས་ཀྱི་བྱེད་པ་པོ་ནི་སེམས་ཙམ་ཡིན་པར་རྟོགས་པ་ཡིན་ཏེ། དབུ་མ་སྙིང་པོ་ལས། མདོ་ལས་སེམས་ཙམ་གསུངས་པ་ནི། །བྱེད་པོ་ཟ་པོ་དགག་ཕྱིར་རོ། །ཞེས་པ་ལྟར། མདོ་ལས། ལུགས་སུ་བྱུང་བའི་རྣམ་པར་རྟེན་ཅིང་འབྲེལ་པར་འབྱུང་བ་ལ་རབ་ཏུ་རྟོག་གོ། །དེ་ལྟ་ན་སྡུག་བསྔལ་གྱི་ཕུང་པོ་སྡུག་བསྔལ་གྱི་ལྗོན་པ་བྱེད་པ་པོ་དང་། ཚོར་བ་པོ་མེད་པ་འབའ་ཞིག་པོ་འདི་མངོན་པར་འགྲུབ་པར་འགྱུར་རོ་སྙམ་མོ། །དེ་འདི་སྙམ་དུ་སེམས་ཏེ་བྱེད་པ་པོ་ལ་མངོན་པར་ཞེན་པས་ལས་རྣམས་ཡོད་པར་གྱུར་ཏོ། །གང་ལ་བྱེད་པ་པོ་མེད་པ་དེས་ན་དོན་དམ་པར་ལས་ཀྱང་མི་དམིགས་སོ་སྙམ་མོ་དེ་འདི་སྙམ་དུ་སེམས་ཏེ། འདི་ལྟར་ཁམས་གསུམ་པོ་འདི་ནི་སེམས་ཙམ་སྟེ། སྲིད་པའི་ཡན་ལག་བཅུ་གཉིས་པོ་གང་དག་དེ་བཞིན་གཤེགས་པས་རབ་ཏུ་ཕྱེ་སྟེ་བཀའ་སྩལ་པ་དེ་དག་ཐམས་ཅད་ཀྱང་སེམས་གཅིག་ལ་བརྟེན་པ་དག་གོ་ཞེས་རྒྱ་ཆེར་གསུངས་སོ། ། གཉིས་པ་ལ། མདོ་དགོད་པ་དང་། དེའི་དོན་བཤད་པ་གཉིས་ཀྱི་དང་པོ་ནི། དོན་དེ་ཉིད་མདོ་གཞན་གྱིས་ཀྱང་བསྟན་པའི་ཕྱིར། བྱེད་པ་པོ་གཞན་བཀག་ནས། སེམས་ཙམ་ཡིན་པ་དེའི་ཕྱིར་བློ་ལྡན་བྱང་ཆུབ་སེམས་དཔའ་རྣམས་ཀྱི་བདག་མེད་རྟོགས་པའི་བློ་ནི་འཕེལ་བར་བྱ་བའི་ཕྱིར་འཕགས་པ་ལང་ཀར་གཤེགས་པའི་མདོ་དེ་ལས་ཀུན་མཁྱེན་གྱིས་མུ་སྟེགས་པ་བདག་དང་གཙོ་བོ་ལ་སོགས་པ་བྱེད་པ་པོར་སེམས་པའི་ལྟ་བ་ངན་པའི་སྤོ་ཤིན་དུ་མཐོན་པོའི་རི་བོ་འཇོམས་པར་བྱེད་པའི་ངག་གི་རང་བཞིན་ཤིན་ཏུ་རྡོ་རྗེའི་མེ་སྟེ་ཐོག་དང་འདྲ་བ་གང་ཟག་རྒྱུན་དང་ཕུང་པོ་དང་། དེ་བཞིན་རྐྱེན་དང་རྡུལ་དག་དང་། །གཙོ་བོ་དབང་ཕྱུག་བྱེད་པོ་རྣམས། །སེམས་ཙམ་དུ་ནི་ངས་བཤད་དོ། །ཞེས་པའི་ཚིགས་བཅད་འདི་ནི་སེམས་ཙམ་དུ་གསུངས་པའི་དགོངས་པ་ཡོངས་སུ་དཔྱད་ཅིང་གསལ་བར་བྱ་བའི་ཕྱིར་དུ་གསུངས་པ་ཡིན་ནོ། ། གཉིས་པ་ནི། མདོ་འདིའི་དོན་དགྲོལ་བའི་ཕྱིར་བཤད་པ། ཇི་ལྟ་བ་བཞིན་དུ་རང་རང་གི་གྲུབ་མཐའི་བསྟན་བཅོས་དེ་དང་། དེ་ལས་མུ་སྟེགས་པ་རྣམས་ཀྱིས་ཞེས་པ་ནི་ཕལ་ཆེ་བ་སྟེ། ཆོས་འདི་པ་དག་གིས་ཀྱང་། གང་ཟག་དང་ཐོབ་པ་དང་། ཆུད་མི་ཟ་བ་དང་། ཀུན་གཞི་ལ་སོགས་དག་བྱེད་པ་པོར་བཏགས་པ་ཡིན་ནོ། , །དེས་ན་དེ་དག་རྣམས་ཀྱི་གང་ཟག་ལ་སོགས་པ་དེ་དག་བྱེད་པ་པོར་སྨྲས་པ་དེ་དག་ཐ་སྙད་དུ་ཡང་བྱེད་པ་པོར་མ་གཟིགས་ནས་རྒྱལ་བས་ཐ་སྙད་དུ་སེམས་ཙམ་ཁོ་ན་འཇིག་རྟེན་གྱི་བྱེད་པ་པོར་གསུངས་སོ་ཞེས་བྱ་བ་ནི་ལང་ཀར་གཤེགས་པའི་མདོའི་དོན་ཡིན་ནོ། །ཡང་ན་མུ་སྟེགས་ཞེས་ངེས་པར་བསྟན་པ་འདི་ནི་ཕྱི་ནང་གི་རྟོག་གེ་པ་མཐའ་དག་ལ་ཁྱབ་པར་བྱེད་པ་ཡིན་པས། སངས་རྒྱས་པའི་དངོས་སྨྲ་བ་དེ་དག་ཀྱང་ཆོས་འདི་པ་མ་ཡིན་ཏེ། མུ་སྟེགས་ལྟར་བསྟན་པའི་དོན་ཕྱིན་ཅི་མ་ལོག་པ་ཁོང་དུ་མ་ཆུད་པའི་ཕྱིར་རོ། །རིན་ཆེན་ཕྲེང་བ་ལས། གང་ཟག་ཕུང་པོར་སྨྲ་བ་ཡི། །འཇིག་རྟེན་གྲངས་ཅན་འུག་ཕྲུག་དང་། །གོས་མེད་བཅས་ལ་གལ་ཏེ་ཞིག །ཡོད་མེད་འདས་པ་སྨྲ་ན་དྲིས། །དེ་ཕྱིར་སངས་རྒྱས་རྣམས་ཀྱི་ནི། །བསྟན་པ་འཆི་མེད་ཡོད་མེད་ལས། །འདས་པ་ཟབ་མོ་ཞེས་བསྟན་པ། །ཆོས་ཀྱི་ཁུད་པ་ཡིན་ཞེས་བགྱི། །ཞེས་དང་། ལང་ཀར་གཤེགས་པ་ལས། རྐྱེན་དུ་གཏོགས་པའི་དངོས་པོ་ལ། །ཡོད་དང་མེད་པར་གང་རྟོག་པ། ། མུ་སྟེགས་ལྟ་བ་ཅན་དག་ནི། །བསྟན་ལས་རིང་དུ་གྱུར་པར་ཤེས། །ཅེས་དང་། ། ང་ཡི་བསྟན་པ་སུན་འབྱིན་པ། །ངུར་སྨྲིག་དག་གི་གོས་བགོས་ཤིང་། །འབྲས་བུ་ཡོད་དང་མེད་སྨྲ་བ། །མ་འོངས་པ་ཡི་དུས་ན་འབྱུང་། །ཞེས་གསུངས་པ་བཞིན་ནོ། །དེས་ན་ཕུང་པོ་ལ་སོགས་པར་མངོན་པར་ཞེན་པ་ནི་ཕྱི་རོལ་པར་རིག་པར་བྱའོ། །འཁོར་བ་འདི་ནི་ཐོག་མ་མེད་པས་འདིར་རྟོག་པ་ཅི་ཞིག་མ་བྱུང་ཞིང་མི་འབྱུང་བར་འགྱུར། འདི་ལྟར་ད་ལྟ་ཉིད་དུ་ཡང་སྤོང་བ་དཀར་པོའམ། དགེ་སློང་སྐྱ་སེང་ལ་སོགས་པ་གཅེར་བུ་པའི་དགེ་སློང་རྣམས་ལ་ཕུང་པོ་ལ་སོགས་པར་སྟོན་པར་སྣང་བ་ཉིད་དོ། ། གཉིས་པ་ལ། མདོར་བསྟན། རྒྱས་པར་བཤད། དོན་བསྡུ་བ་གསུམ་གྱི། དང་པོ་ནི། དེ་ལྟ་ན་རེ་ཤིག་ཙམ་ཅེས་པའི་སྒྲས་བྱེད་པ་པོ་གཞན་བཀག་པས་དོན་བྱས་ཟིན་པའི་ཕྱིར་རོ། །ཤེས་བྱ་འགོག་མི་ནུས་པར་བརྗོད་ནས། རྣམ་པ་གཞན་དུ་བཤད་པ་ལས་ཀྱང་། ཕྱི་རོལ་འགོག་པ་མི་སྲིད་པར་བསྟན་པའི་ཕྱིར། ཇི་ལྟར་དེ་ཁོ་ན་ཉིད་ལ་བློ་རྒྱས་པ་ལ་སངས་རྒྱས་ཞེས་ཚིག་སྔ་མ་མི་མངོན་པར་བྱས་ནས་རྣམ་པར་བསྙད་པ་ཡོད་པ་ཇི་ལྟ་བ་བཞིན་དུ་དེ་བཞིན་དེ། སེམས་ཙམ་གཙོ་བོར་གྱུར་པའི་འཇིག་རྟེན་ལའང་གཟུགས་ལ་སོགས་པ་གཞན་གཙོ་བོ་ཡིན་པ་རྣམས་བཀག་ནས། མདོ་ལས་ཁམས་གསུམ་པོ་སེམས་ཙམ་མོ་ཞེས་གསུངས་པར་ཤེས་པར་བྱའོ། །དེའི་ཕྱིར། མདོ་འདིས་ནི་གཟུགས་ལ་སོགས་པ་གཙོ་བོ་ཡིན་པ་སེལ་བ་ཡིན་གྱི། སེམས་ཙམ་ཞིག་ཁོ་ན་ཡོད་ཀྱི་གཟུགས་ནི་མེད་དོ་ཞེས་འདིར་གཟུགས་འགོག་པ་དེ་ལྟར་མདོའི་དོན་མ་ཡིན་ནོ། །གཉིས་པ་ལ། གཟུགས་མེད་ཀྱི་སེམས་སུ་བདེན་ན་མདོ་དང་འགལ། སེམས་གཙོ་བོ་ཡིན་པའི་རྒྱུ་མཚན་གཟུགས་གཙོ་བོ་མ་ཡིན་པའི་རྒྱུ་མཚན་གསུམ་གྱི་དང་པོ་ནི། མདོའི་དོན་ནི། ཁོ་བོ་ཅག་གིས་ཇི་སྐད་བཤད་པ་དེ་བཞིན་དུ། ། གདོན་མི་ཟ་བར་འདོད་པར་བྱའོ། །དེ་ལྟ་མ་ཡིན་པར་ཁྱོད་ཀྱི་ལུགས་ལྟར་གལ་ཏེ་ཁམས་གསུམ་པོ་འདི་དག་སེམས་ཙམ་མོ་ཞེས་མཁྱེན་ནས་ས་བཅུ་པའི་མདོ་དེ་ལས་གཟུགས་ཉིད་ལ་དགག་པ་མཛད་ནས་སེམས་སུ་བདེན་པར་སྟོན་ན་ནི། སླར་ཡང་མདོ་དེ་ཉིད་ལས་བདག་ཉིད་ཆེན་པོ་བཅོམ་ལྡན་འདས་ཀྱིས། སེམས་རྣམ་པར་ཤེས་པ་གཏི་མུག་མ་རིག་པ་དང་ལས་འདུ་བྱེད་ལས་སྐྱེས་པར་ཅིའི་ཕྱིར་གསུངས་ཏེ། རྣམ་ཤེས་རང་གི་བདག་ཉིད་ཀྱིས་གྲུབ་ན། མ་རིག་པའམ་འདུ་བྱེད་ལ་མི་ལྟོས་པར་འགྱུར་བའི་ཕྱིར་རོ། །དེའི་ཕྱིར་སེམས་རང་བཞིན་གྱིས་ཡོད་པ་མ་ཡིན་ཏེ། རབ་རིབ་ཅན་གྱི་སྐྲ་ཤད་ལ་སོགས་པ་ལྟར་ཕྱིན་ཅི་ལོག་གི་རྐྱེན་ཡོད་མེད་ཀྱིས་རྗེས་སུ་འགྲོ་ལྡོག་བྱེད་པའི་ཕྱིར་རོ། །མདོ་ལས། དེ་ལྟར་བྱང་ཆུབ་སེམས་དཔའ་ལུགས་སུ་འབྱུང་བའི་རྣམ་པར་རྟེན་ཅིང་འབྲེལ་པར་འབྱུང་བ་ལ་རབ་ཏུ་རྟོག་གོ། །དེ་འདི་སྙམ་དུ་སེམས་ཏེ། བདེན་པ་རྣམས་མི་ཤེས་པ་ནི། དོན་དམ་པར་མ་རིག་པའོ། །མ་རིག་པས་བྱས་པའི་ལས་རྣམ་པར་སྨིན་པ་ནི་འདུ་བྱེད་རྣམས་སོ། ། འདུ་བྱེད་ལ་བརྟེན་པའི་སེམས་དང་པོ་ནི་རྣམ་པར་ཤེས་པའོ། །རྣམ་པར་ཤེས་པ་དང་ལྷན་ཅིག་སྐྱེ་བ་ལེན་པའི་ཕུང་པོ་བཞི་ནི་མིང་དང་གཟུགས་སོ། །མིང་དང་གཟུགས་རྣམ་པར་འཕེལ་བ་ནི་སྐྱེ་མཆེད་དྲུག་གོ། །དབང་པོ་དང༌། ཡུལ་དང་རྣམ་པར་ཤེས་པ་གསུམ་ཕྲད་པ་ཟག་པ་དང་བཅས་པ་ནི་རེག་པའོ། །རེག་པ་དང་ལྷན་ཅིག་སྐྱེས་པ་ནི་ཚོར་བའོ། །ཚོར་བ་ལ་ཆགས་པ་ནི་སྲེད་པའོ། །སྲེད་པ་རྣམ་པར་འཕེལ་བ་ནི་ལེན་པའོ། །ལེན་པ་ལས་བྱུང་བའི་ལས་ཟག་པ་དང་བཅས་པ་ནི་སྲིད་པའོ། །ལས་ཀྱི་རྒྱུ་མཐུན་པ་ནི་སྐྱེ་བ་སྟེ། ཕུང་པོ་འབྱུང་བའོ། ། ཕུང་པོ་ཡོངས་སུ་མཐུན་པའི་སྨིན་པ་ནི་རྒ་བའོ། །རྒས་པའི་ཕུང་པོ་འཇིག་པ་ནི་འཆི་བའོ། །འཆི་ཞིང་འབྲལ་བའི་ཚེ་མྱོས་ཤིང་ཆགས་པ་དང་བཅས་པས་སེམས་ཡོངས་སུ་གདུང་བ་ནི་མྱ་ངན་ནོ། །མྱ་ངན་ལས་བྱུང་བའི་ཚིག་ཏུ་བརྗོད་པ་ནི་སྨྲེ་སྔགས་འདོན་པའོ། །དབང་པོ་ལྔའི་ཉམས་སུ་བབ་པ་ནི་སྡུག་བསྔལ་ལོ། །ཡིད་ཀྱི་ལྟ་བའི་ཉམས་སུ་བབ་པ་ནི་ཡིད་མི་བདེ་བའོ། །སྡུག་བསྔལ་དང་ཡིད་མི་བདེ་བ་མང་པོ་བྱུང་བ་ནི་འཁྲུག་པ་སྟེ། དེ་ལྟར་ན་སྡུག་བསྔལ་གྱི་ཕུང་པོ་སྡུག་བསྔལ་གྱི་ལྗོན་པ་བྱེད་པ་པོ་དང་། ཚོར་བ་པོ་མེད་པ་འདི་མངོན་པར་འགྲུབ་པར་འགྱུར་རོ་སྙམ་མོ། །དེ་ལ་མ་རིག་པ་ནི་བྱ་བ་གཉིས་སུ་ཉེ་བར་གནས་པ་ཡིན་ཏེ། སེམས་ཅན་རྣམས་ཀྱང་དམིགས་པ་ལ་ཀུན་ཏུ་རྨོངས་པར་བྱེད་པ་དང་། འདུ་བྱེད་མངོན་པར་འགྲུབ་པའི་རྒྱུ་ཡང་འབྱིན་པའོ། །འདུ་བྱེད་རྣམས་ཀྱང་བྱ་བ་གཉིས་སུ་ཉེ་བར་གནས་པ་ཡིན་ཏེ། མ་འོངས་པའི་རྣམ་པར་སྨིན་པ་ཡང་མངོན་པར་འགྲུབ་པར་བྱེད་པ་དང་། རྣམ་པར་ཤེས་པ་མངོན་པར་འགྲུབ་པའི་རྒྱུ་ཡང་འབྱིན་པའོ། ། རྣམ་པར་ཤེས་པ་ཡང་བྱ་བ་གཉིས་སུ་ཉེ་བར་གནས་པ་ཡིན་ཏེ། སྲིད་པའི་ཉིང་མཚམས་སྦྱོར་བར་ཡང་བྱེད་པ་དང་། མིང་དང་གཟུགས་མངོན་པར་འགྲུབ་པའི་རྒྱུ་ཡང་འབྱིན་པའོ། །མིང་དང་གཟུགས་ཀྱང་བྱ་བ་གཉིས་སུ་ཉེ་བར་གནས་པ་ཡིན་ཏེ། ཕན་ཚུན་རྟེན་པ་ཡང་བྱེད་པ་དང་། སྐྱེ་མཆེད་དྲུག་མངོན་པར་འགྲུབ་པའི་རྒྱུ་ཡང་འབྱིན་པའོ། །སྐྱེ་མཆེད་དྲུག་ཀྱང་བྱ་བ་གཉིས་ཉེ་བར་གནས་པ་ཡིན་ཏེ། རང་གི་ཡུལ་རྣམ་པར་ཕྱེ་བ་ཡང་སྟོན་པ་དང་རེག་པ་མངོན་པར་འགྲུབ་པའི་རྒྱུ་ཡང་འབྱིན་པའོ། །རེག་པ་ཡང་བྱ་བ་གཉིས་སུ་ཉེ་བར་གནས་པ་ཡིན་ཡིན་ཏེ། དམིགས་པ་ལ་རེག་པ་ཡང་བྱེད་པ་དང་། ཚོར་བ་མངོན་པར་འགྲུབ་པའི་རྒྱུ་ཡང་འབྱིན་པའོ། །ཚོར་བ་ཡང་བྱ་བ་གཉིས་སུ་ཉེ་བར་གནས་པ་ཡིན་ཏེ། ཡིད་དུ་འོང་བ་དང་། ཡིད་དུ་མི་འོང་བ་དང་། གཉིས་ཀ་ལས་རྣམ་པར་གྲོལ་བ་མྱོང་བར་བྱེད་པ་དང་། སྲེད་པ་མངོན་པར་འགྲུབ་པའི་རྒྱུ་ཡང་འབྱིན་པའོ། །སྲེད་པ་ཡང་བྱ་བ་གཉིས་སུ་ཉེ་བར་གནས་པ་ཡིན་ཏེ། ཆགས་པར་འགྱུར་བའི་དངོས་པོ་ལ་ཀུན་དུ་ཆགས་པར་བྱེད་པ་དང་། ལེན་པ་མངོན་པར་འགྲུབ་པའི་རྒྱུ་ཡང་འབྱིན་པའོ། །ལེན་པ་ཡང་། བྱ་བ་གཉིས་སུ་ཉེ་བར་གནས་པ་ཡིན་ཏེ། གོང་མ་ལྟ་བུ་དང་། སྲིད་པ་མངོན་པར་འགྲུབ་པའི་རྒྱུ་ཡང་འབྱིན་པའོ། །སྲིད་པ་ཡང་བྱ་བ་གཉིས་སུ་ཉེ་བར་གནས་པ་ཡིན་ཏེ། སྲིད་པའི་རྒྱུད་གཞན་གནས་པར་བྱེད་པ་དང་། སྐྱེ་བ་མངོན་པར་འགྲུབ་པའི་རྒྱུ་ཡང་འབྱིན་པའོ། །སྐྱེ་བ་ཡང་བྱ་བ་གཉིས་སུ་ཉེ་བར་གནས་པ་ཡིན་ཏེ། གོང་མ་ལྟ་བུ་དང་རྒ་བ་མངོན་པར་འགྲུབ་པའི་རྒྱུ་འབྱིན་པའོ། །རྒ་བ་ཡང་བྱ་བ་གཉིས་སུ་ཉེ་བར་གནས་པ་ཡིན་ཏེ། དབང་པོ་ཡོངས་སུ་འགྱུར་བར་ཡང་བྱེད་པ་དང་། འཆི་བ་དང་འཕྲད་པ་མངོན་པར་འགྲུབ་པའི་རྒྱུ་ཡང་འབྱིན་པའོ། །ཇི་སྲིད་དུ་འཆི་བ་ཡང་བྱ་བ་གཉིས་སུ་ཉེ་བར་གནས་པ་ཡིན་ཏེ། འདུ་བྱེད་འཇིག་པར་ཡང་བྱེད་པ་དང་། ཡོངས་སུ་མི་ཤེས་པ་རྒྱུན་མི་འཆད་པའི་རྒྱུ་ཡང་འབྱིན་པའོ་ཞེས་གསུངས་པ་ལྟ་བུ་སྟེ། དེ་ལྟ་བུ་ལ་སོགས་པས་རྣམ་པར་ཤེས་པ་མ་རིག་པ་དང་འདུ་བྱེད་ཀྱི་རྒྱུ་ཅན་དུ་བསྟན་པ་ཡིན་ནོ། ། དེ་ལྟར་རེ་ཤིག་ཕྱིན་ཅི་ལོག་གི་རྐྱེན་ཡོད་པས་རྣམ་པར་ཤེས་པ་ཡོད་པར་གསལ་བར་བྱས་མོད་ཀྱི། དེ་མེད་པས་དེ་ཡང་མེད་པ་ཇི་ལྟར་ཞེ་ན། མ་རིག་པ་འགགས་པས་འདུ་བྱེད་རྣམས་འགག་གོ་ཞེས་བྱ་བ་ནི་རྐྱེན་མ་རིག་པ་མེད་པས་འདུ་བྱེད་རྣམས་ཉེ་བར་ཞི་ཞིང་སྟོན་པ་མེད་པའོ། །འདུ་བྱེད་འགགས་པས་རྣམ་པར་ཤེས་པ་འགག་གོ་ཞེས་བྱ་བ་ནི་རྐྱེན་འདུ་བྱེད་མེད་པས་རྣམ་པར་ཤེས་པ་ཉེ་བར་ཞི་ཞིང་སྟོན་པ་མེད་པའོ་ཞེས་རྒྱས་པར་གསུངས་ནས། དེ་འདི་སྙམ་དུ་སེམས་ཏེ། འདུ་བ་ལས་ནི་འདུས་བྱས་འབྱུང་ངོ༌། །བྲལ་བ་ལས་ནི་འདུས་བྱས་མི་འབྱུང་ངོ༌། ། ཚོགས་པ་ལས་ནི་འདུས་བྱས་འབྱུང་ངོ༌། །མ་ཚོགས་པ་ལས་ནི་མི་འབྱུང་ངོ༌། ། དེ་ལྟས་བདག་གིས་འདུས་བྱས་ཉེས་པ་མང་པོའི་སྐྱོན་ཆགས་པ་དེ་ལྟ་བུ་འདི་ཤེས་པར་བྱས་ལ་འདུ་བ་འདི་དང་ཚོགས་པ་འདིའི་རྒྱུན་གཅད་པར་བྱ་ཞིང་སེམས་ཅན་ཡོངས་སུ་སྨིན་པར་བྱ་བའི་ཕྱིར་འདུ་བྱེད་རྣམས་ཤིན་ཏུ་ཞི་བ་ཐོབ་པར་ཡང་མི་བྱའོ་སྙམ་མོ། །ཀྱེ་རྒྱལ་བའི་སྲས་དག་དེ་དེ་ལྟར་འདུ་བྱེད་དུ་གྱུར་པ་ཉེས་པ་མང་པོའི་སྐྱོན་ཆགས་ཤིང་ངོ་བོ་ཉིད་མེད་པ་དང་། མ་སྐྱེས་པ་མ་འགགས་པར་སོ་སོར་རྟོག་པ་ན་ཞེས་རྒྱས་པར་གསུངས་ཏེ། དེའི་ཕྱིར་སེམས་ཡོད་སུ་ཞིག་ས་བཅུ་པའི་ལུང་མཐོང་ནས་སེམས་རྫས་སུ་ཡོད་པར་རྟོག་པར་བྱེད་དེ། རྟོག་པའི་རྣམ་པར་རིག་པ་དེ་ནི་ལྟ་བར་ལྟུང་བར་འགྱུར་རོ། །དེས་ན་སེམས་ཙམ་དུ་གསུངས་པ་ནི་སེམས་གཙོ་བོར་བསྟན་པའི་ཕྱིར་དུ་ཡིན་གྱི་གཟུགས་མེད་པར་སྟོན་པ་ནི་མ་ཡིན་ནོ། ། གཉིས་པ་ནི། སེམས་ཀྱི་གཙོ་བོ་དེ་ཉིད་བསྟན་པའི་ཕྱིར་བཤད་པ། སེམས་ཉིད་ཀྱིས་ནི་སེམས་ཅན་གྱི་འཇིག་རྟེན་རང་རང་གི་ལས་དང་ཉོན་མོངས་པས་བདག་གི་དངོས་པོ་རྙེད་པ་དམྱལ་བ་ནས་སྲིད་རྩེའི་བར་དང་། སྣ་ཚོགས་ཀྱི་འཇིག་རྟེན་རླུང་གི་དཀྱིལ་འཁོར་ནས་འོག་མིན་གྱི་གཞལ་ཡས་ཁང་གི་མཐར་ཐུག་པ་སེམས་ཅན་རྣམས་ཀྱི་ཐུན་མོང་གི་ལས་ཀྱིས་སྐྱེད་པ་ཤིན་ཏུ་སྣ་ཚོགས་པ་རྣམས་འགོད་པར་བྱེད་དེ། དེ་ལ་རྨ་བྱ་ལ་སོགས་པའི་མདོངས་ལ་སོགས་པ་སྣ་ཚོགས་པ་གང་ཡིན་པ་དེ་ནི་དེ་དག་ཁོ་ནའི་ལས་ཐུན་མོང་མ་ཡིན་པས་སྐྱེད་པའོ། །པད་མ་ལ་སོགས་སྣ་ཚོགས་པ་ནི་སེམས་ཅན་ཐམས་ཅད་ཀྱི་ལས་ཐུན་མོང་པས་བསྐྱེད་པ་ཡིན་ཏེ། དེ་བཞིན་དུ་གཞན་ཡང་ཤེས་པར་བྱའོ། །ཇི་སྐད་དུ། སེམས་ཅན་ལས་ཀྱི་དབང་གི་རི། ནག་པོ་དུས་སུ་སྐྱེས་ཏེ་དཔེར། སེམས་དམྱལ་མཐོ་རིས་འཇིག་རྟེན་དུ། །མཚོན་དང་རིན་ཆེན་ཤིང་བཞིན་ནོ། །ཞེས་སོ། །དེ་ལྟར་ཕྱི་ནང་གི་འགྲོ་བ་མ་ལུས་པ་ཐུན་མོང་དང་ཐུན་མོང་མ་ཡིན་པའི་ལས་ལས་སྐྱེས་པར་གསུངས་ཤིང་། ལས་ཀྱང་སེམས་ལ་བརྟེན་པ་ཡིན་ཏེ། སེམས་དང་བཅས་པ་ཁོ་ནས་ལས་སོག་གི་སེམས་སྤངས་ནས་ནི་ལས་ཀྱང་སོག་པ་ཡོད་པ་མ་ཡིན་པའི་ཕྱིར་རོ།། གསུམ་པ་ནི་དེའི་ཕྱིར་འགྲོ་བ་འཇུག་པའི་རྒྱུ་སེམས་ཉིད་གཙོ་བོ་ཡིན་གྱི་གཟུགས་ནི་མ་ཡིན་པས། མདོ་ལས་སེམས་ཙམ་གཙོ་བོར་གསུངས་ཀྱི་གཟུགས་ནི་གཙོ་བོར་མ་གསུངས་སོ། །ཅིའི་ཕྱིར་ཞེ་ན་གལ་ཏེ་སེམས་བཞིན་དུ་གཟུགས་ཀྱང་ཐ་སྙད་དུ་ཡོད་མོད་ཀྱི་དེ་ལ་ནི་སེམས་བཞིན་འགྲོ་བའི་རྒྱུ་ལས་སོགས་པའི་བྱེད་པ་པོ་ཉིད་ཡོད་པ་མ་ཡིན་ཏེ། བེམ་པོ་ཡིན་པས་བློའི་དབྱེ་བ་མེད་པའི་ཕྱིར་རོ། ། གསུམ་པ་ནི། འདི་ན་ཁ་ཅིག་བདག་དང་གཙོ་བོ་ལ་སོགས་པ་བྱེད་པ་པོར་འདོད་ལ། ཁ་ཅིག་སེམས་ལ་འདོད་ཀྱི། གཟུགས་བྱེད་པོ་མ་ཡིན་པ་ལ་བརྩོད་པ་མེད་དོ། །དེས་ན་སེམས་ལས་གཞན་པའི་གཙོ་བོ་ལ་སོགས་པ་བྱེད་པ་པོར་དོགས་པར་བྱས་པ་དེའི་མཚན་ཉིད་མེད་པས་བསལ་བའི་ཕྱིར་སེམས་ལ་བྱེད་པ་པོའི་ནུས་པ་ལྡན་པར་མཐོང་སྟེ། སེམས་ཙམ་མོ་ཞེས་གསུངས་པ་ན་བྱེད་པ་པོ་གཞན་བཟློག་ལས་བརྩོད་པའི་གནས་ཀྱི་ཡུལ་གནོན་གྱི་གཟུགས་ནི་བཀག་པར་རིགས་པ་མ་ཡིན་ཏེ། ཡུལ་གཅིག་གི་བདག་པོ་བྱ་བར་འདོད་པའི་རྒྱལ་པོ་གཉིས་ཀྱི་ནང་ནས་དགྲ་ཟླ་གཅིག་བཏོན་ནས་རང་གི་ཡུལ་ཐོབ་ཅིང་གཉིས་ཀ་ལ་མཁོ་བའི་ཕྱིར་སྐྱེ་བོ་ཕལ་པ་ལ་གནོད་པ་མེད་པ་ལྟར། འདིར་ཡང་གཉིས་ཀ་ལ་གཟུགས་མཁོ་བའི་ཕྱིར་རྟག་ཏུ་གནོད་པ་མེད་པས་གཟུགས་ཐ་སྙད་དུ་ཡོད་དོ། ། གསུམ་པ་ལ། གཉིས་ཀ་བདེན་གཉིས་སུ་ཡོད་མེད་མཚུངས་པ་དང་། ། བདེན་གཉིས་བཤིག་ནས་རྫས་མི་འགྲུབ་པ་དང་། དོན་བསྡུ་བ་གསུམ་གྱི་དང་པོ་ལ། རིགས་པ་དང་། ལུང་གི་སྒྲུབ་བྱེད་མཚུངས་པ་གཉིས་ཀྱི་དང་པོ་ལ། སྐྱེ་འཕགས་གཉིས་ཀྱི་བློ་ངོར་མཚུངས་པ་དང་། དཔྱད་མ་དཔྱད་དུ་མཚུངས་པ་གཉིས་ཀྱི་དང་པོ་ནི། ཕྱི་རོལ་གྱི་དོན་མེད་ཅིང་སེམས་ཡོད་པ་དེ་གང་ཟག་བྱིས་པ་ལ་ལྟོས་ཏེ། བློ་རྣམ་ཤེས་ཀྱི་ངོར་ཡིན་ནམ། འཕགས་པའི་དབང་དུ་བྱས་ནས་ཡེ་ཤེས་ཀྱི་གཟིགས་ངོར་ཡིན། དང་པོ་ལྟར་ན། མི་འཐད་དེ། གོང་དུ་ཇི་སྐད་བསྟན་པའི་ཚུལ་གྱིས་བློ་འཇིག་རྟེན་པའི་མཐོང་བའི་དེ་ཁོ་ན་ཉིད་ལ་གནས་པ་ལ་ནི་ཕུང་པོ་ལྔ་ཅར་གང་ཟག་འཇིག་རྟེན་པ་ལ་གྲགས་ཏེ། དེའི་ལྔ་ཆར་ཡོད་པས་སོ། ། གཉིས་པ་ལྟར་ཡང་མི་འཐད་དེ། དེ་ཁོ་ན་ཉིད་རྟོགས་པའི་ཡེ་ཤེས་འཆར་བར་འདོད་པ་ན། གང་ཟག་རྣལ་འབྱོར་པ་རྣམས་ལ་དེ་ལྔ་ཆར་འབྱུང་བར་མི་འགྱུར་ཏེ། སྤྲོས་པའི་མཚན་མ་ཐམས་ཅད་ཉེ་བར་ཞི་བའི་ཕྱིར་རོ། ། གཉིས་པ་ནི། གཟུགས་མེད་སེམས་ཡོད་པ་དེ་རིགས་པས་དཔྱད་པའམ། མ་དཔྱད་པའི་དབང་དུ་བྱས་ནས་ཡིན། གཉིས་ཀའང་མི་འཐད་དེ། གང་གི་ཚེ་འཐད་པས་གཟུགས་མེད་པར་རྟོགས་ན་ནི་དེའི་ཚེ། གཉིས་ཀའང་འཐད་པ་དང་བྲལ་བའི་ཕྱིར་སེམས་ཡོད་པར་ཡང་མ་འཛིན་ཅིག །གང་གི་ཚེ་ཐ་སྙད་དུ་སེམས་ཡོད་པ་ཉིད་དུ་རྟོགས་ན་ཡང་། དེའི་ཚེ་གཟུགས་ཀྱང་མེད་པར་མ་འཛིན་ཅིག ། གཉིས་ཀ་ཡང་འཇིག་རྟེན་ལ་གྲགས་པའི་ཕྱིར་རོ། ། གཉིས་པ་ནི། གཟུགས་མེད་སེམས་ཡོད་པ་དེ་ངེས་དོན་ཇི་ལྟ་བ་དངོས་སུ་སྟོན་པའི་ལུང་གི་དོན་ཡིན་ནམ། དྲང་དོན་ཇི་ལྟ་བ་ཇི་སྙེད་པ་སྣ་ཚོགས་དངོས་སུ་སྟོན་པའི་ལུང་གི་དོན་ཡིན། གཉིས་ཀ་ཡང་མི་འཐད་དེ། ལུང་ལས་ཀྱང་གཉིས་ཀ་ཡོད་མེད་མཚུངས་པར་གསུངས་པའི་ཕྱིར་ཏེ། འདི་ལྟར་གཟུགས་སེམས་དེ་དག་ཤེས་རབ་ཀྱི་ཕ་རོལ་དུ་ཕྱིན་པའི་ཚུལ་གྱི་མདོར། རབ་འབྱོར། གཟུགས་ནི་རང་བཞིན་གྱིས་སྟོང་ངོ་ཞེས་བྱ་བ་རྣམ་པར་ཤེས་པ་ནི་རང་བཞིན་གྱི་སྟོང་ངོ་ཞེས་སངས་རྒྱས་ཀྱིས་མཚུངས་པར་སྤངས་ཤིང་། མངོན་པའི་ཆོས་ལས་རང་དང་སྤྱིའི་མཚན་ཉིད་ལ་སོགས་པ་རབ་ཏུ་དབྱེ་བའི་སྒོ་ནས་སྔར་ཡང་མཚུངས་པར་གསུངས་པའི་ཕྱིར་རོ། ། གཉིས་པ་ནི། གཟུགས་མེད་པའི་སེམས་ཙམ་ཞིག་འདོད་པས་ནི། ལུང་དང་རིགས་པས་གྲུབ་པའི་ཀུན་རྫོབ་དང་དོན་དམ་པའི་བདེན་པ་གཉིས་ཀྱི་རིམ་པ་ཇི་སྐད་བཤད་པ་འདི་དག་བཤིག་པར་འགྱུར་ལ། དེ་དག་བཤིག་ནས་ཀྱང་ཁྱོད་ཀྱི་གཞན་དབང་གི་རྫས་ནི་འགྲུབ་པར་མི་འགྱུར་ཏེ། སྔར་རིགས་པས་རྫས་བཀག་པས་སོ། །དེའི་ཕྱིར་ཁྱོད་ཀྱི་ངལ་བ་དོན་མེད་པར་འགྱུར་རོ། ། གསུམ་པ་ནི། གང་གི་ཕྱིར་དེ་ལྟ་ཡིན་པ་དེའི་ཕྱིར་གོང་དུ་ཇི་སྐད་བཤད་པ་དེ་ལྟ་བུའི་ལུང་དང་རིགས་པའི་རིམ་པས་ཕྱི་ནང་གི་དངོས་པོ་ཐམས་ཅད་གདོད་མ་ནས་དེ་ཁོ་ན་ཉིད་དུ་མ་སྐྱེས་ཤིང་། འཇིག་རྟེན་གྱི་ཐ་སྙད་ཙམ་དུ་སྐྱེས་པར་རིག་པར་བྱའོ། ། གཉིས་པ་ལ། མདོ་ལས་སེམས་ཙམ་གསུངས་པ་དྲང་དོན་དུ་བསྟན། དེའི་སྒྲུབ་བྱེད་ཀྱི་ལུང་རིགས་བཤད། ཞར་ལ་དྲང་ངེས་ཀྱི་རྣམ་དབྱེ་བསྟན་པ་གསུམ་གྱི་དང་པོ་ནི། གལ་ཏེ་ཡང་ས་བཅུ་པའི་མདོའི་དོན་འདི་དེ་ལྟར་བཤད་མོད་ཀྱི། དེ་ལྟ་ན་ཡང་། ལུང་གཞན་ལས་སེམས་ཙམ་དུ་ངེས་ཏེ། ལང་ཀར་གཤེགས་པ་ལས། ཕྱི་རོལ་སྣང་བ་ཡོད་མེད་དེ། །སེམས་ནི་སྣ་ཚོགས་རྣམས་སུ་སྣང་། །ལུས་དང་ལོངས་སྤྱོད་གནས་འདྲ་བ། །སེམས་ཙམ་དུ་ནི་ངས་བཤད་དོ། ། ཞེས་སོ། །དེ་ལ་ལུས་ནི་མིག་ལ་སོགས་པའི་སྐྱེ་མཆེད་རྣམས་ལོངས་སྤྱོད་ནི་གཟུགས་ལ་སོགས་པའི་ཡུལ་རྣམས་སོ། །གནས་ནི་སྣོད་ཀྱི་འཇིག་རྟེན་ནོ། ། སེམས་ལས་ལོགས་ཤིག་ན་ཕྱི་རོལ་ཡོད་པ་མ་ཡིན་པའི་ཕྱིར་སེམས་ཙམ་ཞིག་ལུས་དང་ལོངས་སྤྱོད་གནས་སུ་སྣང་བར་སྐྱེ་བ་ན་ཤེས་པ་ལས་ཐ་དད་པའི་ཡུལ་ལ་སོགས་པ་ཕྱི་རོལ་ལྟ་བུར་མངོན་པ་ཡིན་ནོ། །དེའི་ཕྱིར་ཁམས་གསུམ་ནི་སེམས་ཙམ་ཞེ་ན། མདོ་འདི་ཡང་དགོངས་པ་ཅན་དུ་བརྗོད་པའི་ཕྱིར་བཤད་པ། ལང་ཀར་གཤེགས་པ་ལ་སོགས་པའི་མདོ་གང་ལས། ཕྱི་རོལ་སྣང་བ་ཡོད་མེད་དེ། ཞེས་སོགས་ཕྱི་རོལ་གྱི་སྣང་བ་ཡོད་པ་མིན་ལ། སེམས་ནི་ལུས་དང་ལོངས་སྤྱོད་ལ་སོགས་པ་སྣ་ཚོགས་པར་སྣང་ངོ་ཞེས་གང་གསུངས་པ་དེའི་དགོངས་པ་ནི་འདི་ཡིན་ཏེ། གང་དག་གཟུགས་ལ་ཤིན་ཏུ་རེ་བ་དང་བཅས་ཤིང་། ཆགས་པས་དེའི་རྐྱེན་ཅན་འདོད་ཆགས་དང་ཁོང་ཁྲོ་དང༌། ང་རྒྱལ་སོགས་ཉོན་མོངས་པའི་འཇུག་པ་རང་དབང་མེད་པར་འབྱུང་ཞིང་། དེ་ལ་ཞེན་པས་སྡིག་པ་ཆེན་པོ་དང་སྦྱོར་ལ། བསོད་ནམས་དང་ཡེ་ཤེས་ཀྱི་ཚོགས་ལས་ཉམས་པར་འགྱུར་བ་གང་ཡིན་པ་དེ་དག་ལ་བཅོམ་ལྡན་འདས་ཀྱིས་གཟུགས་ཀྱི་རྐྱེན་ཅན་གྱི་ཉོན་མོངས་པ་གཞོམ་པའི་ཕྱིར།ཆགས་པ་ཅན་དག་ལ་ཕྱི་རོལ་གྱི་ཡུལ་ལ་ཆགས་པ་འཇོམས་པའི་ཀེང་རུས་སོགས་སྒོམ་པར་གསུངས་པ་ལྟར། ངེས་དོན་མ་ཡིན་ཡང་གཟུགས་ལ་ཆགས་པ་སྤང་བའི་དོན་དུ། གཟུགས་བཟློག་པ་ཡིན་གྱི། གཟུགས་མེད་པའི་སེམས་ཙམ་དུ་སྟོན་པ་ནི་མ་ཡིན་ཏེ། དེའི་ཕྱིར་མདོ་དེ་ཡང་དྲང་དོན་ཉིད་ཡིན་ནོ། ། གཉིས་པ་ལ། ལུང་དང་རིགས་པའི་སྒྲུབ་བྱེད་གཉིས་ཀྱི་དང་པོ་ལ། མདོ་འདི་དྲང་དོན་ཡིན་པའི་སྒྲུབ་བྱེད། དེས་འདི་འདྲའི་མདོ་གཞན་ཡང་དྲང་དོན་དུ་བསྟན་པ་གཉིས་ཀྱི་དང་པོ་ནི། མདོ་འདི་ནི་སྟོན་པས་དྲང་དོན་ཉིད་ལང་ཀར་གཤེགས་པའི་མདོ་དེ་ཉིད་དུ་འོག་ནས་འཆད་པ་ལྟར་གསུངས་ཤིང་། འདི་ནི་དྲང་དོན་ཉིད་དུ་འཆད་པར་འགྱུར་བའི་རིགས་པས་ཀྱང་འཐད་དོ། ། གཉིས་པ་ནི། མདོ་འདི་དྲང་དོན་ཡིན་པ་འབའ་ཞིག་ཏུ་མ་ཟད་ཀྱི། ། རྣམ་རིག་པ་དག་ངེས་དོན་དུ་འདོད་པའི་རྣམ་པ་དེ་ལྟ་བུའི་མདོ་སྡེ་འཕགས་པ་དགོངས་པ་ངེས་འགྲེལ་སོགས་ལས། བཏགས་པ་དང་གཞན་གྱི་དབང་དང་། ཡོངས་སུ་གྲུབ་པ་ཞེས་བྱ་བ་རང་བཞིན་གསུམ་བསྟན་པ་ལས། བཏགས་པ་མེད་པ་ཉིད་དང་། གཞན་གྱི་དབང་ཡོད་པ་ཉིད་དང་། ཡོངས་སུ་གྲུབ་པ་ཡོད་པ་ཉིད་དོ་ཞེས་དང་། ལེན་པའི་རྣམ་པར་ཤེས་པ་ཟབ་ཅིང་ཕྲ། །ས་བོན་ཐམས་ཅད་ཆུ་བོའི་ཀླུང་ལྟར་འབབ། །བདག་ཏུ་རྟོག་པར་གྱུར་ན་མི་རུང་ཞེས། །བྱིས་པ་རྣམས་ལ་ངས་ནི་དེ་མ་བསྟན། །ཞེས་སོགས་དངོས་ཀྱི་སྒྲས་ཟིན་གྱི་དོན་རྣམ་རིག་པའི་གྲུབ་མཐའ་དང་མཐུན་པ་གཞན་ཡང་ནི། ཇི་ལྟར་ནད་པ་ནད་པ་ལ། ། སྨན་པ་སྨན་རྣམས་གཏོང་བ་ལྟར། །སངས་རྒྱས་དེ་བཞིན་སེམས་ཅན་ལ། ། སེམས་ཙམ་དུ་ཡང་རབ་ཏུ་གསུངས། །ཞེས་སོགས་ཀྱི་ལུང་འདིས་དྲང་བའི་དོན་ཉིད་དུ་གསལ་བར་བྱེད་དེ། དཔེར་ན། ནད་པའི་ནད་ཀྱི་བྱེ་བྲག་མི་འདྲ་བ་ཐ་དད་པའི་དབང་གིས་སྨན་པ་རྣམས་སྨན་མི་འདྲ་བ་དུ་མ་གཏོང་བ་ལྟར། དེ་བཞིན་གཤེགས་པས་སེམས་ཙམ་གསུངས་པ་ཡང་གདུལ་བྱའི་བསམ་པའི་བྱེ་བྲག་ལ་ལྟོས་པར་བསྟན་པའི་ཕྱིར་རོ། །སེམས་ཙམ་ངེས་དོན་ཡིན་ན་གདུལ་བྱའི་བསམ་པའི་བྱེ་བྲག་ལ་ལྟོས་ནས་གསུངས་པར་མི་རིགས་པའི་ཕྱིར་རོ། །དེ་བཞིན་དུ། ལང་ཀར་གཤེགས་པ་ལས། བཅོམ་ལྡན་འདས་ཀྱིས་མདོ་བརྗོད་པ་ལས། དེ་བཞིན་གཤེགས་པའི་སྙིང་པོ་གསུངས་པ་དེ། བཅོམ་ལྡན་འདས་ཀྱིས་རང་བཞིན་གྱིས་འོད་གསལ་བ་རྣམ་པར་དག་པས་ཐོག་མ་ནས་རྣམ་པར་དག་པ་ཉིད་མཚན་སུམ་ཅུ་རྩ་གཉིས་དང་ལྡན་པ། སེམས་ཅན་ཐམས་ཅད་ཀྱི་ལུས་ཀྱི་ནང་ན་མཆིས་པར་བརྗོད་དེ། བཅོམ་ལྡན་འདས་ཀྱིས། རིན་པོ་ཆེ་རིན་ཐང་ཆེན་པོ་གོས་དྲི་མ་ཅན་གྱིས་ཡོངས་སུ་བཀྲིས་བ་ལྟར། ཕུང་པོ་དང་། ཁམས་དང་། སྐྱེ་མཆེད་ཀྱི་གོས་ཀྱིས་ཡོངས་སུ་བཀྲིས་པ་འདོད་ཆགས་དང་། ཞེ་སྡང་དང་། གཏི་མུག་གི་ཟིལ་གྱིས་ནོན་པ། ཡོངས་སུ་རྟོག་པའི་དྲི་མས་དྲི་མ་ཅན་དུ་གྱུར་པ། རྟག་པ། བརྟན་པ། ཐེར་ཟུག་པར་ནི་བརྗོད་ན། བཅོམ་ལྡན་འདས་དེ་བཞིན་གཤེགས་པའི་སྙིང་པོ་སྨྲ་བ་འདི་ནི། མུ་སྟེགས་བྱེད་ཀྱི་བདག་ཏུ་སྨྲ་བ་དང་ཇི་ལྟར་འདྲ་བ་མ་ལགས། བཅོམ་ལྡན་འདས་མུ་སྟེགས་བྱེད་རྣམས་ཀྱང་། རྟག་པ་བྱེད་པ་ཡོན་ཏན་མེད་པ་ཁྱབ་པ་མི་འཇིག་པའོ། །ཞེས་བདག་ཏུ་སྨྲ་བ་སྟོན་པར་བགྱིད་དོ། ། བཅོམ་ལྡན་འདས་ཀྱི་བཀའ་བརྩལ་པ་བློ་གྲོས་ཆེན་པོ་ངའི་དེ་བཞིན་གཤེགས་པའི་སྙིང་པོ་བསྟན་པ་ནི། མུ་སྟེགས་ཅན་གྱི་བདག་ཏུ་སྨྲ་བ་དང་མཚུངས་པ་མ་ཡིན་ཏེ། བློ་གྲོས་ཆེན་པོ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་སྟོང་པ་ཉིད་ཡང་དག་པའི་མཐའ་དང་། མྱ་ངན་ལས་འདས་པ་དང་མ་སྐྱེས་པ་དང་། མཚན་མ་མེད་པ་དང་། སྨོན་པ་མེད་པ་ལ་སོགས་པའི་ཚིག་གི་དོན་རྣམས་ལ་དེ་བཞིན་གཤེགས་པའི་སྙིང་པོར་བསྟན་པ་བྱས་ནས། བྱིས་པ་རྣམས་བདག་མེད་པས་འཇིགས་པར་འགྱུར་བའི་གནས་རྣམ་པར་སྤང་བའི་དོན་དུ་དེ་བཞིན་གཤེགས་པའི་སྙིང་པོའི་སྒོ་བསྟན་པས། རྣམ་པར་མི་རྟོག་པའི་གནས་སྣང་བ་མེད་པའི་སྤྱོད་ཡུལ་སྟོན་ཏེ། བློ་གྲོས་ཆེན་པོ། མ་འོངས་པ་དང་། ད་ལྟར་བྱུང་བའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་འདི་ལ་བདག་ཏུ་མངོན་པར་ཞེན་པར་མི་བྱའོ། །བློ་གྲོས་ཆེན་པོ། དཔེར་ན། རྫ་མཁན་ནི་འཇིམ་པའི་རྡུལ་གྱི་ཕུང་པོ་གཅིག་ལས། ལག་པ་དང་། བཟོ་དང་། ལག་བཟུངས་དང་། ཆུ་དང་། སྲིད་བུ་དང་། ནན་ཏན་དང་། ལྡན་པ་ལས་སྣོད་རྣམ་པ་སྣ་ཚོགས་བྱེད་དོ། །བློ་གྲོས་ཆེན་པོ། དེ་བཞིན་དུ། བདེ་བ་རྣམས་ཀྱང་ཆོས་ལ་བདག་མེད་པ་རྣམ་པར་རྟོག་པའི་མཚན་ཉིད་ཐམས་ཅད་རྣམ་པར་ལོག་པ་དེ་ཉིད་ཤེས་རབ་དང་། ཐབས་ལ་མཁས་པ་དང་ལྡན་པ་རྣམ་པ་སྣ་ཚོགས་ཀྱིས། དེ་བཞིན་གཤེགས་པའི་སྙིང་པོར་བསྟན་པའམ། བདག་མེད་པར་བསྟན་པས་ཀྱང་རུང་སྟེ། རྫ་མཁན་བཞིན་དུ། ཚིག་དང་ཡི་གེའི་རྣམ་གྲངས་རྣམ་པ་སྣ་ཚོགས་ཀྱིས་སྟོན་ཏོ། །དེ་ལྟར་དེའི་ཕྱིར་བློ་གྲོས་ཆེན་པོ། དེ་བཞིན་གཤེགས་པའི་སྙིང་པོ་བསྟན་པས། མུ་སྟེགས་ཀྱི་བདག་ཏུ་སྨྲ་བ་བསྟན་པ་དང་མི་འདྲའོ། །བློ་གྲོས་ཆེན་པོ། དེ་ལྟར་དེ་བཞིན་གཤེགས་པ་རྣམས་ཀྱིས་མུ་སྟེགས་བྱེད་བདག་ཏུ་སྨྲ་བ་ལ་མངོན་པར་ཞེན་པ་རྣམས་དྲང་བའི་ཕྱིར། དེ་བཞིན་གཤེགས་པའི་སྙིང་པོ་བསྟན་པས་དེ་བཞིན་གཤེགས་པའི་སྙིང་པོ་སྟོན་ཏེ། ཡང་དག་པའི་བདག་ཏུ་རྣམ་པར་རྟོག་པའི་ལྟ་བར་ལྷུང་བའི་བསམ་པ་ཅན་དག་རྣམ་པར་ཐར་པ་གསུམ་གྱི་སྤྱོད་ཡུལ་ལ་གནས་པའི་བསམ་པ་དང་ལྡན་ཞིང་། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་མངོན་པར་རྫོགས་པར་འཚང་རྒྱ་བ་ཇི་ལྟར་འགྱུར་ཞེས་ཏེ། བློ་གྲོས་ཆེན་པོ། དེའི་ཕྱིར། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས། དེ་བཞིན་གཤེགས་པའི་སྙིང་པོ་སྟོན་པར་མཛད་དོ། །དེ་ལྟ་བས་ན། འདི་ནི་མུ་སྟེགས་བྱེད་བདག་ཏུ་སྨྲ་བ་དང་མཚུངས་པ་མ་ཡིན་ནོ། །བློ་གྲོས་ཆེན་པོ། དེ་ལྟ་བས་ན། མུ་སྟེགས་བྱེད་ཀྱི་ལྟ་བ་རྣམ་པར་བཟློག་པའི་ཕྱིར་དེ་བཞིན་གཤེགས་པའི་སྙིང་པོ་བདག་མེད་པའི་རྗེས་སུ་འཇུག་པར་བྱའོ་ཞེས་སོགས་ཀྱིས་ལེན་པའི་རྣམ་པར་ཤེས་པ་ཟབ་ཅིང་ཕྲ་ཞེས་སོགས་ཀུན་གཞི་སྟོན་པའི་མདོ་རྣམས་དྲང་དོན་དུ་གསལ་བར་བྱེད་དོ། ། མདོ་འདིའི་བསྡུས་པའི་དོན་ནི། འཇམ་དཔལ་གྱིས་ཞུས་པ་དང་། དེ་བཞིན་གཤེགས་པས་ལན་གནང་བའོ། །དང་པོ་ལ། དེ་བཞིན་གཤེགས་པའི་ས་དགོངས་པ་ལ་དཔྱད་པ་དང་། སྒྲ་ཇི་ལྟ་བ་ཡིན་ན་སྐྱོན་བརྗོད་པ་གཉིས་ཀྱི་དང་པོ་ནི། བཅོམ་ལྡན་འདས་ཀྱིས་ཞེས་པ་ནས། བརྗོད་ནའི་བར་རོ། ། གཉིས་པ་ནི། བཅོམ་ལྡན་འདས་ཞེས་པ་ནས། བགྱིད་དེའི་བར་རོ། ། གཉིས་པ་ལ་ཡང་མདོར་བསྟན་པ་དང་། རྒྱས་པར་རྒྱས་པར་བཤད་པ་གཉིས་ཀྱི། དང་པོ་ལ། དགོངས་གཞི་དང་། དགོས་པ་དང༌། དངོས་ལ་གནོད་བྱེད་གསུམ་གྱི་དང་པོ་ནི། བཅོམ་ལྡན་འདས་ཀྱིས་ཞེས་པ་ནས། དེ་བཞིན་གཤེགས་པའི་སྙིང་པོར་བསྟན་པར་བྱས་ནས་ཀྱི་བར་རོ། ། གཉིས་པ་ནི། བྱིས་པ་རྣམས་ཞེས་པ་ནས་སྤྱོད་ཡུལ་སྟོན་ཏེའི་བར་རོ། ། གསུམ་པ་ནི། བློ་གྲོས་ཆེན་པོ་ཞེས་པ་ནས། ཞེན་པར་མི་བྱའོ་བར་རོ།། གཉིས་པ་ལའང་དགོངས་གཞི་དང་། དགོས་པ་དང་། དངོས་ལ་གནོད་བྱེད་གསུམ་གྱི་དང་པོ་ནི། དཔེ་དང་། དོན་གཉིས་ཀྱི། དང་པོ་ནི། ། བློ་གྲོས་ཆེན་པོ་ནས།་སྣ་ཚོགས་བྱེད་དོའི་བར་རོ། ། གཉིས་པ་ནི། བློ་གྲོས་ཆེན་པོ་ནས། མི་འདྲ་བའི་བར་རོ། ། ། གཉིས་པ་ནི། བློ་གྲོས་ཆེན་པོ་ནས་སྟོན་པར་མཛད་དོའི་བར་རོ། ། གསུམ་པ་ནི། དེ་ལྟ་བས་ན་ཞེས་པས་བདག་མེད་པའི་རྗེས་སུ་འཇུག་པར་བྱའོ་དེའི་བར་རོ། །དོན་ནི། མདོ་སྡེ་དུ་མ་ནས་དེ་བཞིན་གཤེགས་པའི་༌་སྙིང་པོ་རྟག་བརྟན་ཐེར་ཟུག་ཡོན་ཏན་ཐམས་ཅད་དང་ལྡན་པར་གསུངས་པ་དེ་སྒྲ་ཇི་ལྟ་བ་བཞིན་ཡིན་ན། མུ་སྟེགས་ཅན་གྱི་བདག་དང་ཁྱད་པར་མེད་པར་འགྱུར་ལ། དགོངས་ཏེ་གསུངས་པ་ཡིན་ན། དགོངས་གཞི་དང་དགོས་པ་ལ་སོགས་པ་གང་ལགས་ཞེས་པ་ནི་ཞུ་བ་པོའི་བསམས་པ་ཡིན་ནོ་འདི་ནི་སྒྲ་ཇི་བཞིན་པ་མ་ཡིན་གྱི། ། དགོངས་པ་ཅན་ཡིན་ལ། དགོངས་གཞི་སྟོང་པ་ཉིད་ལ་སོགས་པ་ལ་དགོངས་ནས། དགོས་པ་སྤྱིར་བྱིས་པའི་སྐྱེ་བོ་བདག་མེད་པས་འཇིགས་པ་རྣམས་བདག་མེད་ལ་སྐྲག་པ་སྤང་བའི་དོན་དང༌། བྱེ་བྲག་ཏུ་མུ་སྟེགས་ཅན་བདག་ཏུ་སྨྲ་བ་ལ་མངོན་པར་ཞེན་པ་རྣམས་བདག་མེད་ལ་དྲང་བའི་ཕྱིར་བསྟན་ཏོ། །དངོས་ལ་གནོད་བྱེད་སྒྲ་ཇི་ལྟ་བ་བཞིན་ཡིན་ན། མུ་སྟེགས་ཀྱི་བདག་དང་མཚུངས་པས་བདག་ཏུ་མངོན་པར་ཞེན་པར་མི་བྱ་ཞིང་། སྙིང་པོ་བདག་མེད་པའི་རྗེས་སུ་འཇུག་པར་བྱའོ། ། ཞེས་པ་ནི་ལན་གྱི་དོན་ཏོ། །དེས་ན་སྒྲས་དངོས་སུ་ཟིན་པའི་སྙིང་པོ་ནི། མུ་སྟེགས་ཀྱི། བདག་དང་འདྲ་བས་དོན་ལྟ་ཞོག །ཐ་སྙད་ཙམ་དུའང་མ་གྲུབ་སྟེ། ། བཅོམ་ལྡན་འདས་ཉིད་ཀྱིས་བཀག་པའི་ཕྱིར་དང་། མདོ་སྡེ་མྱང་འདས་སོགས་ལས་སེམས་ཅན་ཐམས་ཅད་ལ་མཚན་དཔེ་སོགས་ཡོན་ཏན་རྣམས་མེད་པར་ཡང་ཡང་གསུངས་པའི་ཕྱིར་དང་། མ་དག་པའི་གནས་སྐབས་ན་རྟག་པ་དང་། བདག་དང་། བདེ་བ་དང་། ཡོངས་སུ་དག་པ་མེད་པར་མྱང་འདས་དང་། དཔལ་ཕྲེང་གི་མདོ་དང་། རྒྱུད་བླ་རྩ་འགྲེལ་སོགས་ནས་ཡང་ཡང་གསུངས་པའི་ཕྱིར་རོ། །དགོངས་གཞིའི་སྙིང་པོ་ལ། རྣལ་འབྱོར་སྤྱོད་པ་བ་རྣམས་ནི། རྒྱན་སྟུག་པོ་བཀོད་པ་དང༌། ལང་ཀར་གཤེགས་པ་སོགས་ཀྱི་དོན་དུ་བསམས་ནས་ཀུན་གཞིའི་རྣམ་ཤེས་ལ་འདོད་ལ། ཁ་ཅིག་ཀུན་གཞིའི་སྟེང་གི་རྣམ་བྱང་གི་ས་བོན་ལ་འདོད། ཁ་ཅིག་གཉིས་མེད་ཀྱི་དེ་བཞིན་ཉིད་ལ་འདོད་ཅིང་། བཅོམ་ལྡན་འདས་བྱམས་པས། རྫོགས་སངས་སྐུ་ནི་འཕྲོ་ཕྱིར་དང་། །དེ་བཞིན་ཉིད་དབྱེར་མེད་ཕྱིར་དང་། །རིགས་ཡོད་ཕྱིར་ན་ཡུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་པ་ལྟར་སྤྲོས་ཏེ་གསུང་ཡང་། མདོར་བསྡུ་ན། རྒྱལ་བའི་དགོངས་པ། རྒྱལ་ཚབ་དང་། ཐོགས་མེད་སྐུ་མཆེད་དང་། ཀླུ་སྒྲུབ་ཡབ་སྲས་རྗེས་འབྲང་དང་བཅས་པས་བཀྲལ་བའི་དགོངས་གཞིའི་སྙིང་པོ་ནི། ཆོས་ཀྱི་དཔྱི་ས་སྟོང་པ་ཉིད་ཡིན་པ་དེ་ནི་དོན་དམ་པར་ཡོད་མེད་སོགས་སྤྲོས་པའི་མཐའ་ཐམས་ཅད་དང་བྲལ་ཞིང་། དཔྱད་ན། ཐ་སྙད་དུ་ཡང་ཡོད་པ་དང་། མེད་པ་དང་། རྟག་པ་དང་མི་རྟག་པ་སོགས་གང་ཡང་མ་ཡིན་མོད་ཀྱི། འོན་ཀྱང་།སེམས་ཞུམ་སེམས་ཅན་དམན་ལ་བརྙས་པ་དང་། །ཡང་དག་མིན་འཛིན་ཡང་དག་ཆོས་ལ་སྐུར། །བདག་ཆགས་ལྷག་པའི་སྐྱོན་ལྔ་གང་དག་ལ། །ཡོད་པ་དེ་དག་དེ་སྤང་དོན་དུ་གསུངས། །ཞེས་པ་ལྟར་གདུལ་བྱའི་སྐྱེ་བོའི་ངོར། དགོས་པའི་དབང་གིས་ཐ་སྙད་དུ་ཡོད་པར་གསུངས་ཤིང་། དེའི་དོན། འཕགས་པ་བྱམས་པ་ཡབ་སྲས་ཀྱིས། ལེགས་པར་གཏན་ལ་ཕབ་བོ། །གང་དག་བདག་མེད་གཉིས་ལས་དོན་གཞན་དུ་གྱུར་པའི་རྟག་གཅིག་རང་དབང་ཅན་གྱི་བདག་ཐམས་ཅད་དུ་ཁྱབ་ཅིང་ཐམས་ཅད་མཁྱེན་པའི་ཤེས་རིག་རང་བཞིན་ཡོད་པར་སྨྲ་བ་ནི། སངས་རྒྱས་ཀྱི་བསྟན་པ་དང་། དགོངས་པ་དང་། ལྟ་བ་དང་། གྲུབ་པའི་མཐའ་ཡིན་པ་ལྟ་ཞོག །དེ་དག་གི་གཟུགས་བརྙན་ཙམ་ཡང་མ་ཡིན་ཏེ། གཟུགས་བརྙན་ཙམ་ཡིན་ནའང་། གང་གིས་རྣམ་པ་གཏད་པའི་རྐྱེན་དེ་དང་ཆ་འདྲ་བ་གཅིག་དགོས་པ་ལས།། འདི་དང་ཆ་འདྲ་བའི་སངས་རྒྱས་པའི་གྲུབ་མཐའ་གཅིག་ཀྱང་མེད་པའི་ཕྱིར་ཏེ། ཕུང་པོ་ལས་དོན་གཞན་དུ་གྱུར་པའི་རྟག་གཅིག་རང་དབང་ཅན་གྱི་བདག་ནི་གནས་མའི་བུ་བས་ཀྱང་ཁས་མི་ལེན་ན། སྡེ་པ་གཞན་རྣམས་དང་། མདོ་སྡེ་པ་དང་། སེམས་ཙམ་པ་དང་། དབུ་མ་པས་ཁས་ལེན་པ་ལྟ་སྨོས་ཀྱང་ཅི་དགོས། འདི་ལྟ་བུའི་ལྟ་བ་ཡང་སངས་རྒྱས་པའི་གྲུབ་མཐའ་ཡིན་ན། ཕྱི་རོལ་པའི་བདག་ལ་དགག་པ་བྱེད་ན་མི་རིགས་ཤིང་། དགག་པར་ཡང་མི་ནུས་ཏེ། མིང་ཙམ་ཐ་དད་པ་མ་གཏོགས། དོན་ལ་ཁྱད་པར་འགའ་ཡང་མེད་ཅིང་། གནོད་བྱེད་དང་། སྒྲུབ་བྱེད་གང་ཡིན་མཚུངས་པའི་ཕྱིར་རོ། ། རྒྱས་པར་གཞན་དུ་བཀག་ཟིན་ཏོ། །འདིར་འགྲེལ་བཤད་དུ། དེ་བཞིན་གཤེགས་པའི་སྙིང་པོ་དྲང་དོན་ཡིན་ཅིང་། དོན་སྟོང་པ་ཉིད་ཡིན་པ་བཞིན་དུ་སེམས་ཙམ་བསྟན་པ་ཡང་དྲང་དོན་ཡིན་ཅིང་སྟོང་པ་ཉིད་ལ་འཇུག་པའི་ཐབས་ཡིན་ནོ་ཞེས་དཔེ་དོན་དུ་སྦྱར་ནས་འཆད་པ་ནི་དགོངས་པ་མ་ཡིན་ཏེ། སེམས་ཙམ་པ་དག །ལང་ཀར་གཤེགས་པ་ལས། བློ་གྲོས་ཆེན་པོ་ཡང་། དགེ་བ་དང་མི་དགེ་བ་ནི་འདི་ལྟ་སྟེ། རྣམ་པར་ཤེས་པ་བརྒྱད་རྣམས་སོ། །བརྒྱད་གང་ཞེ་ན་འདི་ལྟ་སྟེ། དེ་བཞིན་གཤེགས་པའི་སྙིང་པོ་ཀུན་གཞིའི་རྣམ་པར་ཤེས་པ་ཞེས་བསྒྲགས་པ་དང་། ཡིད་དང་ཡིད་ཀྱི་རྣམ་པར་ཤེས་པ་དང་། མུ་སྟེགས་ཅན་གྱིས་བརྗོད་པའི་རྣམ་པར་ཤེས་པ་འདུས་པ་ལྔ་རྣམས་སོ་ཞེས་སོགས་ཡང་ནས་ཡང་དུ་དེ་བཞིན་གཤེགས་པའི་སྙིང་པོ་ཀུན་གཞིའི་རྣམ་པར་ཤེས་པ་ཞེས་བསྒྲགས་པ་ཞེས་སོགས་མདོ་དུ་མའི་དོན་དུ་བསམས་ནས། སྙིང་པོ་དང་ཀུན་གཞི་དོན་གཅིག་ཏུ་འདོད་པ་ལ། སྙིང་པོ་དང་དྲང་དོན་དུ་བསྟན་པས། ཀུན་གཞིའི་རྣམ་ཤེས་ཀྱང་དྲང་དོན་ཡིན་པར་ལུང་འདིས་གསལ་བར་བྱེད་པ་ཡིན་པའི་ཕྱིར་རོ། །ཡང་ལང་ཀར་གཤེགས་པ་ལས། བློ་གྲོས་ཆེན་པོ། སྟོང་པ་ཉིད་དང་། མི་སྐྱེ་བ་དང་། མི་གཉིས་པ་དང་། རང་བཞིན་མེད་པའི་མཚན་ཉིད་སངས་རྒྱས་ཐམས་ཅད་ཀྱི་ས་མདོའི་ནང་དུ་ཆུད་པ་འདི་ཞེས་བསྟན་ཏོ། །འདིས་གཞན་དབང་དང་ཡོངས་གྲུབ་ཡོད་པར་སྟོན་པ་སོགས་དངོས་སྨྲ་བའི་གྲུབ་མཐའ་དང༌། སྒྲས་ཟིན་མཐུན་པར་སྟོན་པའི་ལུང་ཐམས་ཅད་དྲང་དོན་དུ་གསལ་བར་བྱེད་དོ། །དེ་བཞིན་དུ། རིགས་ཆད་དང་། རིགས་གཏན་ངེས་དང་། མཐར་ཐུག་ཐེག་པ་གསུམ་དུ་ངེས་པ་དང་། གཞན་སྟོང་དང་། རང་རིག་སོགས་སྟོན་པའི་ལུང་ཐམས་ཅད་ལང་ཀར་གཤེགས་པ་ཉིད་ཀྱི་ལུང་གིས་དྲང་དོན་ཉིད་དུ་གསལ་བར་བྱེད་དོ། ། གཉིས་པ་ནི། དེ་ལྟར་སེམས་ཙམ་པས་ངེས་དོན་དུ་ཁས་བླངས་པའི་ལུང་LE ཐམས་ཅད་དྲང་དོན་ཡིན་པར་གོང་གི་ལུང་གསུམ་པོ་འདི་ལ་སོགས་པས་གསལ་བར་བྱས་ནས་རིགས་པས་དྲང་དོན་དུ་གསལ་བར་བྱ་བའི་ཕྱིར་བཤད་པ། ཡུལ་ཤེས་བྱ་མེད་ན། ཡུལ་ཅན་ཤེས་པ་བསལ་བ་ནི་བདེ་བླག་ཏུ་རྙེད་ཅེས་སངས་རྒྱས་བཅོམ་ལྡན་འདས་རྣམས་ཀྱིས་གསུངས་ཏེ། ཤེས་བྱ་དང་ཤེས་པ་ཕན་ཚུན་ལྟོས་ནས་བཞག་པའི་ཕྱིར་རོ། །དེས་ན་སངས་རྒྱས་ཀྱི་གདུལ་བྱ་རྣམས་རིམ་གྱིས་རང་བཞིན་མེད་པ་ལ་འཇུག་པར་མཛད་དེ། རིན་ཆེན་ཕྲེང་བ་ལས། བརྡ་སྤྲོད་པ་དག་ཇི་ལྟ་བུར། །ཡི་གེའི་ཕྱི་མོ་ཀློག་འཇུག་ལྟར། །དེ་བཞིན་སངས་རྒྱས་གདུལ་བྱ་ལ། ། ཇི་ཙམ་བཟོད་པའི་ཆོས་སྟོན་ཏོ། །ཁ་ཅིག་ལ་ནི་སྡིག་པ་ལས། །རྣམ་པར་བཟློག་ཕྱིར་ཆོས་སྟོན་ཏོ། །ཁ་ཅིག་བསོད་ནམས་འགྲུབ་བྱའི་ཕྱིར། །ཁ་ཅིག་ལ་ནི་གཉིས་བསྟན་པ། །ཁ་ཅིག་ལ་ནི་གཉིས་མི་བརྟེན། །ཟབ་མོ་འཁུ་འཕྲིག་ཅན་འཇིགས་པ། །སྟོང་ཉིད་སྙིང་རྗེ་སྙིང་པོ་ཅན། །བྱང་ཆུབ་སྒྲུབ་པ་ཁ་ཅིག་ལའོ། ། ཞེས་པ་ལྟར་རོ། །དེ་ལ་བསོད་ནམས་བྱས་པ་རྣམས་ཆོས་ཉིད་ལ་བདེ་བླག་ཏུ་འཇུག་པའི་ཕྱིར་ཆོས་ཉིད་ལ་འཇུག་པའི་ཐབས་ཡིན་པས། ཐོག་མར་སྦྱིན་པ་ལས་སོགས་པའི་གཏམ་སྦྱོར་བར་མཛད་པ་བཞིན་དུ། ཤེས་བྱ་བཀག་པ་ཡང་བདག་མེད་པ་ཁོང་དུ་ཆུད་པའི་ཐབས་ཡིན་པའི་ཕྱིར། བཅོམ་ལྡན་འདས་ཀྱིས་དང་པོར་ཕྱི་རོལ་སྣང་བ་ཡོང་མེད་དེ་ཞེས་སོགས་ཤེས་བྱ་དགག་པར་མཛད་པ་ཡིན་ཏེ། ཤེས་བྱའི་བདག་མེད་པ་རིག་ན་ཤེས་པའི་བདག་བཀག་པའང་བདེ་བླག་ཏུ་འགྲུབ་པའི་ཕྱིར་རོ། །དེའང་ཤེས་བྱ་རང་བཞིན་མེད་པ་རིག་པ་རྣམས་ཀྱིས་ཤེས་པར་རང་བཞིན་མེད་པར་རེས་འགའ་རང་ཉིད་ཁོ་ནས་རྟོགས་པར་འགྱུར་ལ། རེས་འགའ་ཅུང་ཟད་གཅིག་ཉེ་བར་བསྟན་པས་འགྱུར་བའི་ཕྱིར་རོ། །གཉིས་པ་ནི། ཤེས་རབ་ཅན་དག་གིས་མདོ་སྡེ་གཞན་ཡང་སྔར་སྨོས་པ་དེ་བཞིན་དུ་དྲང་ངེས་ཀྱིས་བརྟག་པར་བྱ་སྟེ། གོང་དུ་བཤད་པའི་ཚུལ་དེ་ལྟར་དྲང་དོན་དང་ངེས་པའི་དོན་གྱིས་ལུང་གི་ལོ་རྒྱུས་རྒྱ་ཆེར་ཤེས་པར་བྱ་སྟེ། མདོ་སྡེ་གང་དག་སྐྱེ་བ་མེད་པ་ལ་སོགས་པ་རྟེན་འབྲེལ་མཐའ་བརྒྱད་སོགས་མཐའ་ཐམས་ཅད་དང་བྲལ་བས་ཁྱད་པར་དུ་བྱས་པའི་དེ་ཁོ་ན་ཉིད་དངོས་སུ་གསལ་བར་བྱེད་པ་མ་ཡིན་ཞིང་། དངོས་སུ་སྐྱེ་འགག་སོགས་བཤད་པའི་ཀུན་རྫོབ་ཀྱི་དོན་ཅན་དེ་དག་ནི། རང་བཞིན་མེད་པ་ལ་འཇུག་པའི་ཐབས་སུ་དྲང་དོན་དུ་གསུངས་པའང་ཡིན་ལ། དེ་དག་གི་དགོངས་པ་ཇི་ལྟར་ཡིན་པའང་རྟོགས་ནས་རང་བཞིན་མེད་པ་ལ་འཇུག་པའི་རྒྱུར་འགྱུར་བ་དེ་ལྟར་སྟོང་པ་ཉིད་ཀྱི་དོན་ཅན་དུ་དྲང་བར་བྱ་ཞིང་བཤད་པར་བྱ་སྟེ། འཇིག་རྟེན་འདས་བསྟོད་ལས། འབྱུང་རྣམས་མི་གཟུང་མ་ཡིན་ན། །དེ་བྱུང་མི་གཟུང་ཇི་ལྟར་ཞེས། །གཟུགས་ལ་དེ་སྐད་གསུངས་པ་ན། ། ཁྱོད་ཀྱིས་གཟུགས་ཀྱི་འཛིན་པ་བཟློག །ཅེས་དང་། མདོ་ལས་ཀྱང་། མི་རྟག་དོན་ནི་མེད་དོན་ཞེས་གསུངས་སོ། །མདོ་སྡེ་གང་དག་རྟེན་འབྲེལ་མཐའ་བརྒྱད་སོགས་མཐའ་ཐམས་ཅད་དང་བྲལ་བའི་སྟོང་པ་ཉིད་དངོས་སུ་གསལ་བར་བྱེད་པའི་དོན་ཅན་དེ་ནི་རྣམ་པ་གཞན་དུ་དྲང་བར་མི་ནུས་པའི་ཕྱིར། ངེས་པའི་དོན་ཡང་ཡིན་པར་ཤེས་པར་གྱིས་ཤིག །དྲང་ངེས་ཀྱི་ཁྱད་པར་དེ་ལྟར་ཡིན་པར་ཡང་། ། འཕགས་པ་ཏིང་ངེ་འཛིན་རྒྱལ་པོ་ལས། སྟོན་པ་བདེ་བར་གཤེགས་པས་བཤད་པ་ལྟར། །ངེས་དོན་མདོ་སྡེ་དག་གི་བྱེ་བྲག་ཤེས། །གང་ལས་སེམས་ཅན་གང་ཟག་སྐྱེས་བུ་བསྟན། །ཆོས་དེ་ཐམས་ཅད་དྲང་བའི་དོན་དུ་ཤེས། །ཞེས་དང་། ། འཇིག་རྟེན་ཁམས་ནི་སྟོང་ཕྲག་དུ། །ང་ཡིས་མདོ་རྣམས་གང་གསུངས་པ། །ཡི་གེ་ཐ་དད་དོན་གཅིག་སྟེ། །ཡོངས་སུ་བསྒྲག་པར་ནུས་མ་ཡིན། །དངོས་པོ་གཅིག་ནི་བསམ་བྱས་ནས། །དེ་དག་ཐམས་ཅད་བསྒོམ་འགྱུར་ཏེ། །སངས་རྒྱས་ཀུན་གྱིས་ཆོས་མང་པོ། །ཇི་སྙེད་རབ་ཏུ་བསྟན་པ་རྣམས། །ཆོས་རྣམས་ཀུན་གྱི་བདག་མེད་ཡིན། །མི་གང་དོན་ལ་མཁས་རྣམས་ཀྱི། །གནས་འདི་ལ་ནི་བསླབ་བྱས་ནས། །སངས་རྒྱས་ཆོས་རྣམས་རྙེད་མི་དཀའ། །ཞེས་གསུངས་སོ། །དེ་བཞིན་དུ། འཕགས་པ་བློ་གྲོས་མི་བཟད་པ་ལ་སོགས་པའི་མདོ་སྡེ་དག་ལས་རྒྱ་ཆེར་བསྟན་པ་ཡང་རྟོགས་པར་བྱའོ། །དྲང་བའི་དོན་གྱི་མདོ་གང་ཞེ་ན། མདོ་གང་ལས་ཀུན་རྫོབ་ཀྱི་བདེན་པ་གསུངས་པ་དེ་ནི་དྲང་བའི་དོན་ཡིན་ནོ། །ངེས་པའི་དོན་གྱི་མདོ་གང་ཞེ་ན། མདོ་གང་ལས་དོན་དམ་པའི་བདེན་པ་མངོན་དུ་བྱ་བའི་ཕྱིར་གསུངས་པ་འདི་ནི་ངེས་པའི་དོན་ཏོ། །མདོ་གང་ལ་ཚིག་དང་ཡི་གེ་སྣ་ཚོགས་གསུངས་པ་དེ་ནི་དྲང་བའི་དོན་ཡིན་ལ། མདོ་གང་ཟབ་པ་ལྟ་བར་དཀའ་བ་ཁོང་དུ་ཆུད་པར་དཀའ་བར་གསུངས་པ་དེ་ནི་ངེས་པའི་དོན་ཡིན་ནོ། །མདོ་གང་ལས་བདག་དང་སེམས་ཅན་དང་། སྲོག་དང་གསོ་བ་པོ་དང༌། སྐྱེས་བུ་དང༌། གང་ཟག་དང་། ཤེད་ལས་སྐྱེས་པ་དང་། ཤེད་བུ་དང་། བྱེད་པ་པོ་དང་། ཚོར་བ་པོའི་སྒྲ་དང་སྐད་སྣ་ཚོགས་པ་བདག་པོ་མེད་པ་ལ་བདག་པོ་ཡོད་པ་བཞིན་དུ་གསུངས་པ་དེ་ནི་དྲང་བའི་དོན་ཡིན་ལ། མདོ་གང་ལས་སྟོང་པ་ཉིད་མཚན་མ་མེད་པ་དང་། སྨོན་པ་མེད་པ་དང་། མངོན་པར་འདུ་བྱེད་པ་མེད་པ་དང༌། མ་བྱུང་བ་དང་། མ་སྐྱེས་པ་དང་། དངོས་པོ་མེད་པ་དང་། སེམས་ཅན་མེད་པ་དང་། སྲོག་མེད་པ་དང་གང་ཟག་མེད་པ་དང་། བདག་མེད་པ་དང༌། རྣམ་པར་ཐར་པའི་སྒོ་གསུངས་པ་དེ་ནི། ངེས་པའི་དོན་ཡིན་ནོ་ཞེས་གསུངས་སོ། །དེས་ན་མདོ་གང་གི་དངོས་བསྟན་གྱི་དོན་ལ་རིགས་པས་གནོད་པ་དེ་ནི་དྲང་བའི་དོན་ཡིན་ཏེ། གདུལ་བྱ་ཐོག་མར་ལམ་ལ་འཇུག་ཅིང༌། རྒྱུད་སྨིན་པར་བྱ་བའི་ཕྱིར་ཚིག་དང་ཡི་གེ་སྣ་ཚོགས་ཀྱི་སྒོ་ནས་གང་ཟག་སོ་སོ་སྐྱེ་བོ་དང་། བློ་རྣམ་ཤེས་དང་མཐུན་པར་ཀུན་རྫོབ་བདེན་པ་སྟོན་པ་རྣམས་ནི། དངོས་ཀྱི་སྒྲས་ཟིན་གྱི་དོན་ལ་རིགས་པས་གནོད་དུ་ཟིན་ཀྱང་། གདུལ་བྱ་དེ་ཁོ་ན་ཉིད་ལ་རིམ་གྱིས་དྲང་ཞིང་བཀྲི་བའི་ཐབས་སུ་གསུངས་པའི་ཕྱིར་རོ། །མདོ་གང་གི་དངོས་བསྟན་གྱི་དོན་ལ་རིགས་པས་གནོད་པ་མེད་པ་དེ་ནི་ངེས་པའི་དོན་ཡིན་ཏེ། གདུལ་བྱ་འབྲས་བུ་ལ་འཇུག་ཅིང་གྲོལ་བའི་ཕྱིར་དུ། ཟབ་མོ་ཉིད་ཀྱི་སྒོ་ནས་གང་ཟག་འཕགས་པ་དང་། ཡུལ་ཅན་ཡེ་ཤེས་དང་མཐུན་པ་དོན་དམ་པའི་བདེན་པ་གསལ་པོར་བསྟན་པ་དེ་དག་ནི་དངོས་ཀྱི་སྒྲས་ཟིན་གྱི་དོན་ལ་རིགས་པས་གནོད་པ་མེད་ཅིང་། དེ་ལྟར་རྟོགས་པས་སྒྲིབ་པ་ཐམས་ཅད་སྤོང་བས་གྲོལ་བར་འགྱུར་ཞིང་། འབྲས་བུ་ལ་འཇུག་པའི་ཕྱིར་རོ། །དྲང་ངེས་ཀྱི་ཁྱད་པར་དེ་ལྟར་ཡིན་པར་མི་ཤེས་པར་ལུང་ནས་གསུངས་ཚུལ་དང་། སློབ་དཔོན་སོ་སོའི་བཞེད་ཚུལ་དང་། རང་གཞན་གྱི་འདོད་ཚུལ་ལ་དྲང་ངེས་སུ་འཇོག་པ་རྣམས་ནི་གསུང་རབ་དགོངས་འགྲེལ་དང་བཅས་པའི་དོན་དང་ཤེས་བྱ་ཐམས་ཅད་ཀྱི་ཡིན་ལུགས་ལས་ཆེས་ཤིན་ཏུ་རིང་བར་གྱུར་པ་ཡིན་ནོ། །འོ་ན། འཕགས་པ་དགོངས་པ་ངེས་པར་འགྲེལ་པ་ལས། བཅོམ་ལྡན་འདས་ཀྱིས་དང་པོར་ཡུལ་ཝཱ་རཱ་ཎ་སཱི་དྲང་སྲོང་ལྷུང་བ་རི་དྭགས་ཀྱི་ནགས་སུ་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་འཕགས་པའི་བདེན་པ་བཞི་བསྟན་པའི་རྣམ་པས་ཆོས་རྣམས་ཀྱི་འཁོར་ལོ་ངོ་མཚར་རྨད་དུ་བྱུང་བ།སྔོན་ལྷར་གྱུར་པའམ་མིར་གྱུར་པ་སུས་ཀྱང་ཆོས་དང་མཐུན་པར་འཇིག་རྟེན་དུ་མ་བསྐོར་བ་གཅིག་རབ་ཏུ་བསྐོར་ཏེ། བཅོམ་ལྡན་འདས་ཀྱིས། ཆོས་ཀྱི་འཁོར་ལོ་བསྐོར་བ་དེ་ཡང་བླ་ན་མ་མཆིས་པ། སྐབས་མ་མཆིས་པ། དྲང་བའི་དོན་རྩོད་པའི་གཞིའི་གནས་སུ་གྱུར་པ་ལགས་ལ། བཅོམ་ལྡན་འདས་ཀྱིས་ཆོས་ཐམས་ཅད་ངོ་བོ་ཉིད་མ་མཆིས་པ་དང་། བཟོད་མ་ནས་ཞི་བ་དང་། རང་བཞིན་གྱིས་མྱ་ངན་ལས་འདས་པ་ཉིད་ལས་བརྩམས་ནས། ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ། སྟོང་པ་ཉིད་སྨོས་པའི་རྣམ་པས་ཆེས་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གཉིས་པ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང་།། བླ་ན་མ་མཆིས་པ་དང་། སྐབས་མ་མཆིས་པ་དང་། དྲང་བའི་དོན་རྩོད་པའི་གཞིའི་གནས་སུ་གྱུར་པ་ལགས་ཀྱི།བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ལས་བརྩམས། སྐྱེ་བ་མ་མཆིས་པ་དང་། འགག་པ་མ་མཆིས་པ་དང་། བཟོད་མ་ནས་ཞི་བ་དང་། རང་བཞིན་གྱིས་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས། ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ། ལེགས་པར་རྣམ་པར་ཕྱེ་བ་དང་ལྡན་པ་ཤིན་ཏུ་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གསུམ་པ་བསྐོར་ཏེ། བཅོམ་ལྡན་འདས་ཀྱིས། ཆོས་ཀྱི་འཁོར་ལོ་བསྐོར་བ་འདི་ནི་བླ་ན་མ་མཆིས་པ། སྐབས་མ་མཆིས་པ། ངེས་པའི་དོན་ལགས་ཏེ། རྩོད་པའི་གཞིའི་གནས་སུ་གྱུར་པ་མ་ལགས་སོ། །ཞེས་ཆོས་ཐམས་ཅད་ངོ་བོ་ཉིད་མེད་པར་སྟོན་པའི་མདོ་སྡེ་རྣམས་དྲང་དོན་དང་། ཀུན་བཏགས་མེད་ཅིང་གཞན་དབང་དང་། ཡོངས་གྲུབ་ཡོད་པར་སྟོན་པ་རྣམས་ངེས་དོན་དུ་གསུངས་པ་དེ་ཇི་ལྟ་བུ་ཞེ་ན། འདིའི་དོན་ལ་རྣམ་རིག་པ་དག །ལུང་འདི་ཉིད་ལ་བརྟེན་ནས་རྒྱལ་བའི་ཡུམ་ལ་སོགས་པ་ཆོས་ཐམས་ཅད་ངོ་བོ་ཉིད་མེད་པར་སྟོན་པ་རྣམས་དྲང་དོན་དང་། མདོ་འདི་ཉིད་ལ་སོགས་པ་གཞན་དབང་དང་། ཡོངས་གྲུབ་ཡོད་པར་སྟོན་པ་རྣམས་ངེས་དོན་ཡིན་ནོ་ཞེས་ཟེར་བ་ནི་མི་འཐད་དེ། ཆོས་ཐམས་ཅད་ངོ་བོ་ཉིད་མེད། མ་སྐྱེས། མ་འགགས། བཟོད་མ་ནས་ཞི། རང་བཞིན་གྱིས་ཡོངས་སུ་མྱ་ངན་ལས་འདས་པར་སྟོན་པའི་གསུང་རབ་རྣམས་ཀྱི་དངོས་ཀྱི་དོན་ལ་གནོད་པ་ཡོད་པ་ཡིན་ཏེ།ཆོས་ཐམས་ཅད་མཐའ་བཞི་ལས་སྐྱེ་བ་བཀག་ཅིང་འགོག་པར་འགྱུར་བའི་ཕྱིར་དང་། ཆོས་ཐམས་ཅད་རང་བཞིན་གྱིས་སྟོང་པ་ཉིད་མ་ཡིན་ན། འཇིག་རྟེན་དང་འཇིག་རྟེན་ལས་འདས་པའི་ཐ་སྙད་མཐའ་དག་དང་འགལ་བའི་ཕྱིར་རོ། །གཞན་དབང་དང་ཡོངས་གྲུབ་བདེན་པར་ཡོད་པ་ལ་གནོད་པ་ཡོད་པ་ཡིན་ཏེ། གཞན་དབང་རྫས་སུ་གྲུབ་པ་སྔར་བཀག་ཅིང་། ཆོས་ཅན་མེད་པའི་ཆོས་ཉིད་ཡན་གར་བ་མི་སྲིད་པའི་ཕྱིར་རོ། །གངས་ཅན་པ་དག །མདོ་སྡེ་དེ་ནི་སེམས་ཙམ་གྱི་མདོ་ཡིན་པས། དབུ་མ་པ་རྣམས་ཀྱི་ཤེས་བྱེད་དུ་མི་རུང་ངོ་ཟེར་རོ། །དེ་ནི་མ་ཡིན་ཏེ། མདོ་དེ་དྲང་དོན་ཡིན་ན། དེའི་དོན་སྒྲ་ཇི་ལྟ་བ་བཞིན་དུ་གཟུང་དུ་མི་རུང་ཞིང་།དེའི་དོན་སྒྲ་ཇི་ལྟ་བ་བཞིན་མ་ཡིན་ན། སེམས་ཙམ་གྱི་མདོ་ཡིན་པར་འགལ་བའི་ཕྱིར་རོ། །གཞན་ཡང་སེམས་ཙམ་པ་ལ་སོགས་པ་དངོས་པོ་སྨྲ་བ་རྣམས་ཀྱི་གྲུབ་མཐའ་བརྗོད་བྱའི་དོན་དུ་ཡོད་པའི་དེ་བཞིན་གཤེགས་པའི་གསུང་རབ་འགའ་ཡང་མི་སྲིད། སྲིད་ན་གསུང་རབ་ཀྱི་དགོངས་པ་ལ་ནང་འགལ་བ་དང་། རིགས་པས་གནོད་པ་འབབ་པ་དང་། མངོན་སུམ་དང་གྲགས་པས་གནོད་པ་དང་། གསུང་རབ་ཐམས་ཅད་དེ་ཁོ་ན་ཉིད་ལ་གཞོལ་བ་མ་ཡིན་པ་དང་། སྟོན་པ་ཐམས་ཅད་མཁྱེན་པ་མ་ཡིན་པར་འགྱུར་བ་སོགས་སྐྱོན་མཐའ་ཡས་སོ། །དེས་ན་གང་དག་གྲུབ་མཐའ་བཞི་ཀ་སངས་རྒྱས་ཀྱི་གསུང་རབ་ཀྱི་དགོངས་པར་སྨྲ་བ་རྣམས་ནི། གསུང་རབ་དགོངས་འགྲེལ་དང་བཅས་པའི་དོན་ལེགས་པར་མ་སྦྱངས་ཤིང་། གྲུབ་མཐའ་གཅིག་ལ་ཡང་མཁས་པར་མ་བསླབས་པ་སྟེ། གྲུབ་མཐའ་སྨྲ་བ་སོ་སོ་ཡང་རང་གི་ལུགས་ཁོ་ན་གསུང་རབ་ཀྱི་དགོངས་པར་འདོད་ཀྱི། གཞན་གྱི་ལུགས་དགོངས་པ་མ་ཡིན་པར་བསམས་ནས། ལུང་རིགས་ཀྱིས་དགག་པ་བྱེད་པའི་ཕྱིར་དང་། གཞན་གྱི་གྲུབ་མཐའི་ཤེས་བྱེད་དུ་དྲངས་པའི་ལུང་གི་དགོངས་པ་ཡང་རང་གི་གྲུབ་མཐའ་དང་མི་འགལ་བར་འཆད་པའི་ཕྱིར་རོ། །དེ་ལྟ་མ་ཡིན་ན། དེ་བཞིན་གཤེགས་པའི་གསུང་རབ་བཀག་པས་སངས་རྒྱས་ཀྱི་གྲུབ་མཐའ་སྨྲ་བར་མི་འགྱུར་རོ། །དེས་ན་དངོས་སྨྲ་བ་རྣམས་ཀྱི་གྲུབ་མཐའ་ནི། ཁོ་རང་རྣམས་ཀྱིས་ཤེས་བྱེད་དུ་དྲངས་ཤིང་། ངེས་དོན་དུ་ཁས་བླངས་པའི་མདོ་དེ་དག་གི་ཡང་དགོངས་པ་མ་ཡིན་ན། ངེས་དོན་གྱི་གསུང་རབ་རྣམས་ཀྱི་དགོངས་པ་ཡིན་པ་ལྟ་ཅི་སྨོས། དེའི་རྒྱུ་མཚན་དངོས་པོ་སྨྲ་བས་ངེས་དོན་དུ་ཁས་བླངས་པ་ཡིན་ན་ནི་ཕལ་ཆེར་དྲང་དོན་ཡིན་པས་ཁྱབ་ལ། དྲང་དོན་ལ་སྒྲ་ཇི་ལྟ་བ་བཞིན་དུ་འཛིན་ན། གསུང་རབ་ཀྱི་དགོངས་པ་ལས་ཕྱིན་ཅི་ལོག་ཏུ་གྱུར་པའི་ཕྱིར་རོ། །མདོ་སྡེ་རྒྱན་ལས། དོན་སྒྲ་ཇི་བཞིན་ཡོངས་རྟོག་ན། །བདག་ཉིད་བསྙེམས་ཤིང་བློ་ཉམས་འགྱུར། །ལེགས་པར་གསུངས་པའང་སྤངས་པས་ན། །བརླག་འགྱུར་ཆོས་ལ་ཁོང་ཁྲོས་སྒྲིབ་ཅེས་པ་ལྟར་རོ། །དེས་ན་འཁོར་ལོ་བར་པ་ངེས་པའི་དོན་ཏེ། ཆོས་ཐམས་ཅད་ངོ་བོ་ཉིད་མེད་སོགས་སྤྲོས་པ་ཐམས་ཅད་དང་བྲལ་བ་ལ་རིགས་པས་གནོད་པ་མེད་པའི་ཕྱིར་རོ། །འཁོར་ལོ་ཕྱི་མ་ལ་དྲང་ངེས་གཉིས་ཀ་ཡོད་དེ། ཆོས་ཐམས་ཅད་གདོད་མ་ནས་སྤྲོས་པ་དང་མཚན་མ་ཐམས་ཅད་དང་བྲལ་བ་སོགས་སྟོན་པ་ངེས་དོན་དང་། གཞན་དབང་དང་ཀུན་གཞི་དང༌། རང་རིག་དང་། བདག་དང་། རྟག་པ་དང་། མི་སྟོང་པ་དང་། རིགས་ཆད་དང་། རིགས་གཏན་ངེས་དང་། མཐར་ཐུག་ཐེག་པ་གསུམ་དུ་འདོད་པ་སོགས་དངོས་ཀྱི་སྒྲས་ཟིན་གྱི་དོན་ལ་རིགས་པས་གནོད་པ་འབབ་པ་དུ་མ་ཡོད་པའི་ཕྱིར་རོ། །འོ་ན་མདོ་ལས། བར་པ་དྲང་དོན། ཐ་མ་ངེས་དོན་དུ་གསུངས་པ་དང་འགལ་ཞེ་ན། དེ་ནི་གདུལ་བྱའི་བསམ་པའི་ངོའམ། དགོས་པའི་དབང་གིས་དྲང་ངེས་སུ་གསུངས་པ་སྟེ། འདི་ལྟར་བཅོམ་ལྡན་འདས་ཀྱིས་གདུལ་བྱ་ནི་ཐེག་པ་དམན་པའི་གང་ཟག་ཐུན་མོང་མ་ཡིན་པ་དང་། ཐེག་ཆེན་གྱི་རིགས་ཅན་ཐུན་མོང་མ་ཡིན་པ་དང༌། ཐེག་པ་སྣ་ཚོགས་པའི་རིགས་ཅན་གྱི་གང་ཟག་གསུམ་ལས། དང་པོ་ལ་ནི། བདེན་པ་བཞིའི་ཆོས་ཀྱི་འཁོར་ལོ་བསྐོར་བར་རིགས་ཏེ། བདེན་བཞི་རྣམ་པ་བཅུ་དྲུག་ཏུ་བཤད་པ་ལ་མི་སྐྲག་ཅིང་མོས་ལ། དེས་སྨིན་ཅིང་གྲོལ་བར་འགྱུར་བའི་ཕྱིར་རོ། ། གཉིས་པ་ལ་ནི། འཁོར་ལོ་བར་པ་བསྐོར་བར་རིགས་ཏེ། ཆོས་ཐམས་ཅད་སྤྲོས་བྲལ་སྟོང་པ་ཉིད་དུ་རྟོགས་པ་སྒྲིབ་གཉིས་བག་ཆགས་དང་བཅས་པ་སྤོང་ཞིང་། འཁོར་འདས་མཉམ་པ་ཉིད་དུ་རྟོགས་པས་སེམས་ཅན་ཐམས་ཅད་ཀྱི་དོན་བྱེད་པར་འགྱུར་བའི་ཕྱིར་རོ། ། གསུམ་པ་ལ་ནི། ཆོས་འཁོར་གསུམ་པ་བསྐོར་བར་རིགས་ཏེ། རིགས་ཅན་སྣ་ཚོགས་པ་རྣམས་ལ་དེ་དག་གི་ཁམས་དང༌། བསམ་པ་དང་བག་ལ་ཉལ་དང་འཚམ་པར་སྣ་ཚོགས་སུ་གསུངས་པས། སྨིན་ཅིང་གྲོལ་བར་འགྱུར་བའི་ཕྱིར་རོ། །གང་དག་ཕུང་པོ་ལས་དོན་གཞན་པའི་རྟག་གཅིག་རང་དབང་ཅན་གྱི་བདག་དང་འཁོར་བ་མི་རྟག་པར་བདེན་ཅིང་། མྱང་འདས་རྟག་པར་བདེན་པ་དང་། ཀུན་གཞིའི་རྣམ་ཤེས་དང་། དེ་བཞིན་གཤེགས་པའི་སྙིང་པོ་གཉིས་ཐ་དད་དུ་སྨྲ་བར་གནས་པ་དང་། གཞན་དབང་མེད་པར་སྨྲ་བ་དང་། བདེན་གཉིས་དོན་ལ་ཐ་དད་པ་དང་། ཆོས་ཅན་མེད་པའི་ཆོས་ཉིད་ཡན་གར་བ་དང་། སེམས་ལས་དོན་གཞན་དུ་གྱུར་པའི་བེམ་པོ་དང་། བེམ་པོ་རྟག་པ་དང་། འཁོར་ལོ་བར་པའི་དོན་རྟག་བརྟན་ཐེར་ཟུག་གི་གཞན་སྟོང་ཡིན་པར་ཁས་བླངས་ནས་ལུང་འདི་ཉིད་ཀྱིས་ཆོས་འཁོར་གསུམ་ལ་དྲང་ངེས་ཀྱི་དགག་སྒྲུབ་བྱེད་པ་ནི། གསུང་རབ་དགོངས་འགྲེལ་དང་བཅས་པའི་དོན་ལ་མ་དཔྱད་ཅིང་ རང་གིས་ཁས་བླངས་པའི་གྲུབ་པའི་མཐའ་ལའང་རྟོག་དཔྱོད་ཅུང་ཟད་ཀྱང་མ་བྱས་པ་སྟེ། ཆོས་འཁོར་གསུམ་དང་གྲུབ་མཐའ་བཞི་སོགས་གསུང་རབ་དང་། དགོངས་འགྲེལ་ཐམས་ཅད་ལས་ཕྱི་རོལ་དུ་གྱུར་པའི་ཕྱིར་རོ། །མདོ་ལས། ཀུན་བཏགས་པ་དང་། གཞན་གྱི་དབང་དང་། ཡོངས་སུ་གྲུབ་པའི་ངོ་བོ་ཉིད་གསུམ་གསུངས་པ་དེ་དག་གི་དོན་གང་ཞེ་ན། དཔེར་ན། སྦྲུལ་ནི་ཐག་པ་བསྡོགས་པའི་རྟེན་འབྲེལ་ལ་ཀུན་བཏགས་ཡིན་ཏེ། སྦྲུལ་དུ་བཏགས་པ་དེ་ཐག་པ་དེ་ལ་བཏགས་པ་ལྟར་ཡོད་པ་མ་ཡིན་པའི་ཕྱིར་རོ། །དེ་སྦྲུལ་དངོས་ལ་ནི་ཡོངས་གྲུབ་ཡིན་ཏེ། སྦྲུལ་ལ་སྦྲུལ་དུ་འཛིན་པའི་ཐ་སྙད་ཀུན་བཏགས་པ་མ་ཡིན་པའི་ཕྱིར་རོ། །དེ་བཞིན་དུ། རང་བཞིན་ཡང་གཞན་དབང་བྱས་པ་ཅན་ལ་ནི་ཀུན་བཏགས་པ་ཡིན་ཏེ། རང་བཞིན་དང་ནི་བཅོས་མིན་དང་། །གཞན་ལ་ལྟོས་པ་མེད་པ་ཡིན། །ཞེས་འབྱུང་བ་ལྟར་རང་བཞིན་བྱས་པ་མ་ཡིན་པའི་ཕྱིར་རོ །གཟུང་བཞིན་པའི་རྟེན་འབྲེལ་བྱས་པ་ཅན་གཟུགས་བརྙན་དང་འདྲ་བ་ལ་ཀུན་བཏགས་པ་ཡིན་ཀྱང་། རང་བཞིན་དེ་ནི་སངས་རྒྱས་ཀྱི་སྤྱོད་ཡུལ་ལ་དངོས་ཡིན་ཏེ་ཀུན་མ་བཏགས་པའི་ཕྱིར་ཏེ། དངོས་པོ་བྱས་པ་ཅན་ལ་མ་རེག་པར་རང་བཞིན་འབའ་ཞིག་མངོན་སུམ་དུ་མཛད་པས། དེ་ཉིད་ཐུགས་སུ་ཆུད་པའི་ཕྱིར་སངས་རྒྱས་ཞེས་བརྗོད་དོ། །དེ་ལྟར་ན། ཀུན་རྫོབ་རྟེན་ཅིང་འབྲེལ་འབྱུང་ནི་ཐ་སྙད་དུ་རྒྱུ་རྐྱེན་ལ་ལྟོས་པའི་ཕྱིར་གཞན་དབང་ཡིན་ལ། རང་བཞིན་དང་གནས་ལུགས་དང་། མ་བཅོས་པའི་ངོ་བོ་ནི་ཀུན་རྫོབ་རྟེན་ཅིང་འབྲེལ་པར་འབྱུང་ལ་ཀུན་བཏགས་ཡིན་ལ། སྟོང་ཉིད་དོན་དམ་པའི་བདེན་པ་ལ་ནི་ཡོངས་གྲུབ་ཡིན་པས་ངོ་བོ་ཉིད་གསུམ་གྱི་རྣམ་གཞག་ཤེས་པར་བྱས་ནས། མདོའི་དགོངས་པ་བཤད་པར་བྱའོ། །རྣམ་རིག་པ་དག་གཟུང་འཛིན་གཉིས་ཀུན་བཏགས་ཡང་དག་པ་མ་ཡིན་པའི་ཀུན་དུ་རྟོག་པའམ་རྣམ་རིག་ཙམ་ནི་གཞན་དབང་། གཞན་དབང་ལ་ཀུན་བཏགས་ཀྱིས་སྟོང་པའི་ཆོས་ཉིད་ཡོངས་གྲུབ་དུ་འདོད་ཀྱང་གཟུང་འཛིན་གཉིས་ནི་གཞན་དབང་ལས་མ་གཏོགས་པར་དངོས་སུའམ་གཙོ་བོའི་དངོས་པོར་མེད་པའི་ཕྱིར། གཞན་དབང་ལ་དེ་གཉིས་ཀུན་དུ་བཏགས་པར་མི་འཐད་དོ། །ཁོ་བོ་ཅག་ལྟར་ན། རང་བཞིན་ཡོངས་གྲུབ་ལ་འཐད་པས་བཅོས་མ་ལ་ཀུན་བཏགས་པ་ཡིན་ནོ། །མདོ་ལས། ཀུན་བཏགས་མེད་པ་དང་། གཞན་དབང་ཡོད་པར་གསུངས་པ་ཡང་རྟེན་འབྲེལ་ཐ་སྙད་ཙམ་དུ་ཡོད་ལ། དེ་ལ་བདེན་པར་བཏགས་པ་ནི། ཐ་སྙད་དུ་ཡང་མ་གྲུབ་པའི་ཕྱིར་རོ། །རྣམ་རིག་པ་དག་གཞན་དབང་རྫས་སུ་གྲུབ་པ་དང་། ཀུན་བཏགས་དོན་ལ་མེད་ཀྱང་། ཐ་སྙད་དུ་ཡོད་པར་འདོད་ཀྱང་། གཞན་དབང་རྫས་སུ་གྲུབ་པ་སྔར་བཀག་ཅིང་། ཀུན་བཏགས་སུ་འདོད་པའི་གཟུང་འཛིན་ཐ་སྙད་དུ་ཡོད་པའི་རྟེན་འབྲེལ་ཡིན་པའི་ཕྱིར་གཞན་དབང་ཡིན་གྱི། ཀུན་བཏགས་མ་ཡིན་ལ། དེ་ཉིད་ལ་བཅོས་མ་མ་ཡིན་པའི་རང་བཞིན་དུ་ཀུན་བཏགས་པ་ནི་ཐ་སྙད་དུ་ཡང་མེད་པའི་ཕྱིར་རོ། །མདོ་ལས། ཀུན་བཏགས་མཚན་ཉིད་ངོ་བོ་ཉིད་མེད་པ་དང་། གཞན་དབང་སྐྱེ་བ་ངོ་བོ་ཉིད་མེད་པ་དང་། ཡོངས་གྲུབ་དོན་དམ་པ་ངོ་བོ་ཉིད་མེད་པ་གསུམ་པོ་ཡང་དབུ་མ་པའི་ངོ་བོ་ཉིད་གསུམ་ལ་འཐད་དེ། ཀུན་བཏགས་ཐ་སྙད་དུའང་རི་བོང་གི་རྭ་ལྟར་རང་གི་མཚན་ཉིད་ཀྱིས་མ་གྲུབ་པའི་ཕྱིར་དང་། གཞན་དབང་སྒྱུ་མ་ལྟར་རང་གི་བདག་ཉིད་ཀྱིས་སྐྱེ་བ་མེད་ཀྱི་རྒྱུ་རྐྱེན་ལ་རག་ལས་པའི་ཕྱིར་དང་། ཡོངས་གྲུབ་སྟོང་པ་ཉིད་ཀྱི་རང་བཞིན་ཡིན་པས་ངོ་བོ་ཉིད་མེད་པ་ཡང་ཡིན་ལ། མི་བསླུ་བའི་ཕྱིར་དོན་དམ་པ་ཡང་ཡིན་པས་སོ། །རྣམ་རིག་པ་ལྟར་ན། གཞན་དབང་སྐྱེ་བ་ངོ་བོ་ཉིད་མེད་པ་མ་ཡིན་ཏེ། དོན་དམ་པར་སྐྱེ་བ་ཁས་ལེན་པའི་ཕྱིར་རོ། །སྤྲོས་པས་ཆོག་སྟེ། དཀྱུས་མ་ཉིད་བཤད་པར་བྱའོ། ། གསུམ་པ་ལ། དགག་པའི་རིགས་པ་བཤད། མཇུག་བསྡུ། སུན་འབྱིན་ལམ་གཞན་བསྟན་པ་གསུམ་གྱི། དང་པོ་ནི། དེ་ལྟར་གཞན་ལས་སྐྱེ་བ་བསལ་ནས། གཉིས་ཀ་ལས་སྐྱེ་བ་ཡང་བསལ་བར་འདོད་དེ་བཤད་པ། དེ་ལ་ཚིག་ཐམས་ཅད་དེ་ཉིད་དང་། གཞན་སོགས་གཉིས་གཉིས་སུ་སྨྲ་བས་ཚིག་ལ་གཉིས་སུ་སྨྲ་བ་གཅེར་བུ་པ་རྣམས་ནི། སྐྱེ་བ་བདག་ལས་ཀྱང་འགྱུར་ཞིང་གཞན་ལས་ཀྱང་འགྱུར་བས་གཉིས་ཀ་ལས་སྐྱེ་བར་སེམས་ཏེ། བུམ་པ་འཇིམ་པའི་གོང་བུ་དང་། དབྱིག་གུ་དང་། འཁོར་ལོ་དང་། སྐུད་པ་དང་། ཆུ་དང་། རྫ་མཁན་ལ་སོགས་པ་ལས་འབྱུང་བ་ན། འཇིམ་པ་དང་། བུམ་པ་གཞན་མ་ཡིན་པའི་ཕྱིར། རང་གི་བདག་ཉིད་ལས་ཀྱང་སྐྱེ་ལ། རྫ་མཁན་གྱི་བྱ་བ་ལ་སོགས་པའི་གཞན་ལས་ཀྱང་སྐྱེའོ། །དེ་བཞིན་དུ། ནང་གི་དངོས་པོ་རྣམས་ཀྱང་གཉིས་ཀ་ལས་སྐྱེ་སྟེ། དེ་ལ་སྲོག་དང་སྲོག་མ་ཡིན་པ་དང་། སྡིག་པ་དང༌། ཟག་པ་དང་། སྡོམ་པ་ལ་སོགས་པ་ཚིག་གི་དོན་དགུ་ནི་དེ་ཉིད་དག་གོ་ཅེས་ཚིག་གི་དོན་གྱི་རྣམ་བཞག་བྱས་ནས་གང་གི་ཕྱིར། བྱམས་པ་ཚེ་རབས་གཞན་དུ་ཡང་སྲོག་གི་བདག་ཉིད་དུ་ཡོད་པ་ཁོ་ནས་སྐྱེ་བ་འདི་ལེན་པའི་ཕྱིར་བདག་ལས་སྐྱེ་བ་ཡིན་ཏེ། བྱམས་པ་དང་སྲོག་གཉིས་གཞན་མ་ཡིན་པའི་ཕྱིར། སྲོག་ནི་འགྲོ་བ་དང་ལྡན་པའི་ཕྱིར་ན། གཞན་གྱི་ལྷ་ལ་སོགས་པའི་འགྲོ་བར་ཡང་རྒྱུ་བར་ཡང་འདོད་པ་ཡིན་ནོ། ། བྱམས་པ། ཕ་མ་དང་ཆོས་དང་ཆོས་མ་ཡིན་པ་དང་། ཟག་པ་ལ་སོགས་པ་གཞན་ལས་ཀྱང་སྐྱེ་བའི་ཕྱིར་རོ། །དེའི་ཕྱིར་བདག་ལས་སྐྱེ་བ་དང་གཞན་ལས་སྐྱེ་བ་བཀག་པས་ཁོ་བོ་ཅག་ལ་མི་གནོད་དེ། བདག་ཁོ་ན་ལས་སྐྱེ་བའམ་གཞན་ཁོ་ན་ལས་སྐྱེ་བར་ཁས་མ་བླངས་པའི་ཕྱིར་རོ་ཞེས་སོ། །རྩོད་པ་འདི་ཡང་མི་རིགས་པ་ཉིད་དུ་བཤད་པ། བདག་དང་གཞན་གཉིས་ཀ་ལས་སྐྱེ་བའང་རིགས་པའི་ངོ་བོ་མ་ཡིན་ཏེ་གང་གི་ཕྱིར་ཕྱོགས་གཉིས་ཀ་ལ་བཤད་ཟིན་པའི་ཉེས་པ་དེ་དག་མཐའ་དག་འདིར་ཡང་ཐོག་ཏུ་འབབ་པ་ཡིན་པའི་ཕྱིར་རོ། །བུམ་པ་འཇིམ་པའི་བདག་ཉིད་དུ་ཡོད་པ་དེའི་ཕྱིར་སྐྱེ་བ་མ་ཡིན་ཏེ། ཡོད་པའི་ཕྱིར་རོ། །དེ་བཞིན་དུ། སྲོག་གི་བདག་ཉིད་ཁོ་ནར་གནས་པའི་ཕྱིར་བྱམས་པ་ལ་ཡང་སྐྱེ་བ་ཡོད་པ་མ་ཡིན་ནོ། ། དེ་ནི་དེ་ལས་འབྱུང་ན་ཡོན་ཏན་འགའ་ཡང་ཡོད་མ་ཡིན། །ཞེས་སོགས་ཉེས་པ་བཤད་ཟིན་པའི་ཕྱིར་རོ། །བུམ་པ་ཆུ་དང་སྐུད་པ་དང་འཁོར་ལོ་ལ་སོགས་པ་དང་། བྱམས་པ་ཕ་མ་ལ་སོགས་པ་གཞན་ལས་ཀྱང་སྐྱེ་བ་མ་ཡིན་ཏེ། གཞན་ལ་བརྟེན་ནས་གལ་ཏེ་གཞན་ཞིག་འབྱུང་བར་འགྱུར་ན་ནི། ཞེས་སོགས་ཉེས་པ་བཤད་ཟིན་པའི་ཕྱིར་རོ། །གཉིས་པ་ལ། སྔར་གོང་དུ་བདག་དང་གཞན་ལས་སྐྱེ་བ་བདེན་པ་གཉིས་ཀར་མི་རིགས་པར་བསྟན་པ་བཞིན་དུ་གཉིས་ཀ་ལས་སྐྱེ་བ་འདི་ནི་འཇིག་རྟེན་གྱི་ཀུན་རྫོབ་ལས་ཀྱང་འདོད་པ་མིན་ཞིང་དོན་དམ་པ་དེ་ཁོ་ན་ཉིད་དུ་ཡང་འདོད་པ་མིན་ཏེ། བདག་དང་གཞན་ལས་བདེན་པ་གཉིས་ཀ་རུའང་སྐྱེ་བ་བཀག་པའི་ཕྱིར་རོ། ། གསུམ་པ་ནི། སྔར་བཤད་པའི་རིགས་པ་ཁོ་ནས་གཉིས་ཀ་ལས་སྐྱེ་བ་མི་རིགས་པ་འབའ་ཞིག་ཏུ་མ་ཟད་ཀྱི་འདིར་བཤད་པས་ཀྱང་ཡིན་ཏེ། དཔེར་ན་ཏིལ་གཅིག་གིས་འབྲུ་མར་འབྱིན་ནུས་པས་མང་པོས་ཀྱང་འབྱིན་ལ། བྱེ་མ་རེ་རེ་ལ་ནུས་པ་མེད་པས་མང་པོས་ཀྱང་མི་ནུས་པ་བཞིན། བདག་གཞན་རེ་རེས་བསྐྱེད་ནུས་ན་གཉིས་ཀས་ཀྱང་བསྐྱེད་ནུས་པ་ཞིག་ན་གང་གི་ཕྱིར་བདག་དང་གཞན་རེ་རེ་ལས་ནི་སྐྱེ་བ་འགྲུབ་པ་ཡོད་པ་མ་ཡིན་པ་དེའི་ཕྱིར། གཉིས་ཀ་ལས་སྐྱེ་བ་ཡང་རིགས་པ་མ་ཡིན་ནོ། ། བཞི་པ་ལ། ངོ་བོ་ཉིད་སྨྲ་བ་དང་། སེམས་པ་འབྱུང་བ་ལས་གྱུར་པ་དགག་པ་གཉིས་ཀྱི། དང་པོ་ལ། བདེན་པ་གཉིས་ཆར་དུ་དགག །དམིགས་སུ་མི་རུང་བའི་འཐད་པས་དགག་པ་གཉིས་ཀྱི། དང་པོ་ནི། ངོ་བོ་ཉིད་སྨྲ་བ་ན་རེ། གལ་ཏེ་སྐྱེ་བ་རྒྱུ་ལས་ཡིན་ན། རྒྱུ་དེ་བདག་གམ་གཞན་གཉིས་ཀ་ཞིག་ཏུ་འགྱུར་བས། ཉེས་པ་དེ་དག་ཏུ་འགྱུར་ནའང་། བདག་གི་རྒྱུ་ཁས་མ་བླངས་པས་བཤད་ཟིན་པའི་ཉེས་པ་མེད་དེ། དེའི་ཕྱིར་ཕྱི་ནང་གི་དངོས་པོ་རྣམས་ཀྱི་སྐྱེ་བ་ནི་ངོ་བོ་ཉིད་ལས་བྱུང་བ་ཁོ་ན་ཡིན་ཏེ། འདི་ལྟར་པདྨའི་ཆུ་བ་དང་། འདབ་མ་དག་གི་རྩུབ་པ་དང་འཇམ་ཤ་དག་འགའ་ཞིག་གིས་བསྒྲིམས་ཏེ་བྱེད་པར་མ་མཐོང་ལ།དེའི་འདབ་མ་དང་། ཟེ་འབྲུ་དང་། ལྟེ་བ་རྣམས་ཀྱི་ཁ་དོག་དང་དབྱིབས་སྣ་ཚོགས་པ་དག་ཀྱང་བྱེད་པར་མ་མཐོང་ཞིང་། པ་ན་ས་དང་། བལ་པོ་སེའུ་སོགས་སྣ་ཚོགས་པ་ཡང་ངོ༌། །ཕྱི་རོལ་ལ་ཇི་ལྟ་བ་བཞིན་དུ་རྨ་བྱ་དང་། བྱ་ཏི་ཏི་རི་དང་། བྱ་གག་ལ་སོགས་པ་ནང་གི་བདག་ཉིད་ཅན་དག་ལ་ཡང་འགའ་ཞིག་གིས་འབད་པས་བཟུང་ནས་ཁ་དོག་དང་དབྱིབས་ལ་སོགས་པ་འགོད་པར་མ་དམིགས་སོ། །དངོས་པོ་ཐམས་ཅད་ངོ་བོ་ཉིད་ལས་བྱུང་བ་ཁོ་ནའོ་ཞེས་སྨྲའོ། ། འདི་ལ་བཤད་པར་བྱ་སྟེ། གལ་ཏེ་དངོས་པོ་ཐམས་ཅད་རྒྱུ་མེད་པ་ཁོ་ནར་གློ་བུར་དུ་སྐྱེ་བར་ལྟ་ཞིག་འགྱུར་ན་ནི། དེའི་ཚེ་འབྲས་བུ་མཐའ་དག་དུས་རྟག་ཏུ་རྒྱུ་དང་རྒྱུ་མ་ཡིན་པ་ཐམས་ཅད་ལས་ཀྱང་སྐྱེད་པར་འགྱུར་ཏེ། ཇི་ལྟར་པ་ན་སའི་ཤིང་དེའི་ཤིང་ཐོག་གི་རྒྱུ་མ་ཡིན་པ་ལྟར་ནིམ་པ་དང་། ཨ་མྱ་ལ་སོགས་པ་དངོས་པོ་ཐམས་ཅད་དང་། ཁམས་གསུམ་ལས་ཀྱང་སྐྱེ་བར་འགྱུར་ཏེ། རྒྱུ་མ་ཡིན་པ་ཉིད་དུ་འདྲ་བའི་ཕྱིར་རོ། །ཡང་། ཨ་མ་དང་ལ་ཀུ་ཙ་ལ་སོགས་པ་རྣམས་ཀྱི་སྨིན་པ་དུས་ཚིགས་ལ་ལྟོས་ཤིང་། རེས་འགའ་མངོན་པ་དེ་ཡང་། དེ་དག་ལ་རྟག་ཏུ་ཡོད་པར་འགྱུར་ཏེ། དུས་ཚིགས་ལ་མི་ལྟོས་པའི་ཕྱིར་རོ། །དེ་བཞིན་དུ། རྨ་བྱ་རྨ་བྱའི་མདོངས་ཀྱི་རྒྱུ་མ་ཡིན་པ་བཞིན་དུ། བྱ་རོག་ལ་ཡང་རྨ་བྱའི་མདོངས་ཀྱི་ཚོགས་ཡོད་པར་འགྱུར་ལ། རྨ་བྱ་ལ་ཡང་དུས་ཐམས་ཅད་ཀྱི་ཚེ་སྟེ། མངལ་གྱི་གནས་སྐབས་ན་ཡང་དེ་ཚོའི་སྒྲོ་ཡོད་པར་འགྱུར་རོ། །དེ་ལྟ་ན་ཡང་འགྲོ་བ་ཐམས་ཅད་ཡུལ་དུས་ཐམས་ཅད་དུ་སྐྱེ་བར་འགྱུར་ན། དེ་ཡང་ཡོད་པ་མ་ཡིན་པས་ངོ་བོ་ཉིད་དུ་སྨྲ་བ་མི་རིགས་སོ། །དེ་ལྟར་རིགས་པ་དང་འགལ་བ་བརྗོད་ནས། མཐོང་བ་དང་འགལ་བ་ཡང་བརྗོད་པར་བྱ་སྟེ། དངོས་པོ་ངོ་བོ་ཉིད་ལས་འབྱུང་ན།ཤིང་ཐོག་དང་འབྲས་བུ་ལ་སོགས་པའི་འབྲས་བུ་དག་འབྱུང་བའི་ཕྱིར་དུ་འཇིག་རྟེན་པ་འདི་ཡིས་དེ་དང་དེའི་ས་བོན་ལ་སོགས་པའི་རྒྱུ་ནི་དཀའ་བ་བརྒྱ་ཕྲག་དག་གི་སྒོ་ནས་སྡུད་ཅིང་འབད་པར་བྱེད་པར་ཡང་མི་འགྱུར་བ་ཞིག་ན། བྱེད་པ་ཡིན་པ་དེའི་ཕྱིར་དངོས་པོ་རྣམས་ཀྱི་སྐྱེ་བ་ངོ་བོ་ཉིད་ལས་བྱུང་བ་མ་ཡིན་ནོ། ། གཉིས་པ་ནི། གཞན་ཡང་གལ་ཏེ་འགྲོ་བ་རྣམས་རྒྱུ་ཡིས་སྟོང་པར་འགྱུར་ན་ནི་ཇི་ལྟར་ནམ་མཁའི་ཨུཏྤ་ལའི་དྲི་དང་། མདོག་ཇི་ལྟ་བ་བཞིན་དུ་གཟུང་དུ་མེད་ཅིང་། འཛིན་པའི་ལམ་དུ་མི་འགྱུར་བ་ཉིད་ན། ཤིན་ཏུ་ཆེས་བཀྲ་བའི་ཕྱི་ནང་གི་འཇིག་རྟེན་འདི་དག་རང་རང་གི་ཡུལ་ཅན་གྱི་ཤེས་པས་འཛིན་པའང་ཡིན་པ་དེའི་ཕྱིར་ཇི་ལྟར་རང་གི་བློ་ཡུལ་ལས་སྐྱེ་བ་བཞིན་དུ། ཕྱི་ནང་གི་འཇིག་རྟེན་འདི་དག་ཀྱང་རྒྱུ་ཁོ་ན་ལས་སྐྱེ་བ་ཡིན་པར་ཤེས་པར་གྱིས་ཤིག །ཁྱོད་ལྟར་ན། སྔོན་པོའི་རྣམ་པ་ཅན་གྱི་བློ་ནི་ཡུལ་སྔོན་པོ་བསལ་ནས་སྐྱེ་བ་མ་ཡིན་གྱི། སྔོན་པོ་ཁོ་ན་ལས་ཡིན་པས་ངོ་བོ་ཉིད་ལས་མ་ཡིན་པ་བཞིན་དུ་གཞན་ལ་ཡང་ངོ་བོ་ཉིད་སྨྲ་བ་མི་རིགས་སོ། །་་གཉིས་པ་ལ། འདི་ལའང་རྨོངས་ན་ཕ་རོལ་རྟོགས་པར་འགལ། ཕ་རོལ་མེད་རྟོགས་ལོག་པར་ལྟ་བར་བསྟན་པ་གཉིས་ཀྱི་དང་པོ་ནི། སེམས་པ་འབྱུང་བ་ལས་གྱུར་པ་དག་ན་རེ། སེམས་ལ་སོགས་པའི་རྒྱུ་དམིགས་བཞིན་པ་ལ་ནི་བསྙོན་པར་མི་ནུས་ཏེ། མཐོང་བའི་ཕྱིར་དང་། ཇི་སྐད་བཤད་པའི་སྐྱོན་དུ་འགྱུར་བའི་ཕྱིར་ཏེ། རྒྱུ་དང་འབྲས་བུའི་དངོས་པོ་འཇིག་རྟེན་ལ་གྲགས་པ་འདི་ནི་ཡོད་པ་ཉིད་དེ། །དེ་ཉིད་ནི་བཞི་ཁོ་ན་སྟེ། འགྲོ་བ་མཐའ་དག་གི་རྒྱུར་གྱུར་པ་ས་དང་ཆུ་དང་མེ་དང་རླུང་རྣམས་སོ། །དེ་དག་གི་ཡོངས་སུ་སྨིན་པའི་ཁྱད་པར་ལས་པདྨ་དང་བལ་པོ་སེའུ་ལ་སོགས་པ་དག་དང༌། རྨ་བྱ་དང་། བྱ་གག་ལ་སོགས་པ་དག་གི་སྣ་ཚོགས་པ་མཐོང་བཞིན་པ་འབའ་ཞིག་ཏུ་མ་ཟད་ཀྱི། བློ་གྲོའི་དངོས་པོ་དེ་ཁོ་ན་ཉིད་སྣ་ཚོགས་སུ་ཡོད་པ་དག་ཀྱང་སྐྱེ་བ་ཡིན་ཏེ། དཔེར་ན། ཆན་དང་ཕབས་ལ་སོགས་པ་འབྱུང་བའི་བྱེ་བྲག་ཕྲད་པ་ཡོངས་སུ་སྨིན་པ་ལས་སྲོག་ཆགས་རྣམས་ཀྱི་མྱོས་པ་དང་། བརྒྱལ་བའི་རྒྱུ་ནུས་པ་སྐྱེ་བ་དེ་བཞིན་དུ་ནུར་ནུར་པོ་ལ་སོགས་པའི་འབྱུང་བའི་ཁྱད་པར་ཡོངས་སུ་སྨིན་པ་ལས་བློ་དག་སྐྱེ་ཞིང་། དེ་དག་དངོས་པོ་མཐའ་དག་ཡོངས་སུ་གཅོད་པའི་བར་དུ་ཡང་འགྱུར་རོ། །དེའི་ཕྱིར། ཕྱི་ནང་གི་དངོས་པོ་རྣམས་ནི་འཇིག་རྟེན་འདིའི་རྒྱུ་ལས་བྱུང་བ་ཁོ་ན་ཡིན་གྱི། ། གང་དུ་བྱས་པའི་ལས་ཀྱི་རྣམ་པར་སྨིན་པ་འདིར། འདིར་བྱས་པའི་རྣམ་སྨིན་གཞན་དུ་འབྱུང་བའི་འཇིག་རྟེན་ཕ་རོལ་ནི་ཡོད་པ་མ་ཡིན་ནོ། །མཛེས་མ་ལེགས་པར་སྤྱོད་ཅིང་བཟའ་བར་གྱིས། །ལུས་མཆོག་འདས་གང་དེ་ཁྱེད་ལ་མི་འབྱུང་། ། ལུས་འདི་ཚོགས་པར་གྱུར་པ་ཙམ་ཞིག་སྟེ། །འཇིག་གམ་སོང་བ་ལྡོག་པར་མི་འགྱུར་རོ། །ཞེས་སྨྲ་སྟེ། བུ་མོ་ལ་འགྲོད་པར་འདོད་པས། བུ་མོས་འཇིག་རྟེན་ཕ་རོལ་མེད་པར་རྟོགས་པར་འདོད་ནས་སྨྲས་པ་ཡིན་ནོ། །འདི་ལ་བརྗོད་པར་བྱ་སྟེ། ཁྱོད་ཀྱིས་འཇིག་རྟེན་ཕ་རོལ་མེད་པར་གང་ལས་ཤེས། མངོན་སུམ་མ་ཡིན་པ་ཉིད་ཀྱི་ཕྱིར་ཞེ་ན། མངོན་སུམ་མ་ཡིན་པ་ཉིད་མངོན་སུམ་མམ། མངོན་སུམ་མ་ཡིན་པ་ཡིན་གྲང་། མངོན་སུམ་མོ་ཞེ་ན། འཇིག་རྟེན་ཕ་རོལ་མངོན་གྱུར་དུ་མེད་པ་མངོན་སུམ་ཡིན་པས། དངོས་པོ་མེད་པ་ཡང་མངོན་སུམ་དུ་འགྱུར་རོ། །དེའི་ཕྱིར་དངོས་པོ་མེད་པ་ཡང་ཁྱོད་ལ་དངོས་པོར་འགྱུར་ཏེ། མངོན་སུམ་ཡིན་པའི་ཕྱིར་དངོས་པོ་བཞིན་ནོ། །དེས་ན་དངོས་པོ་མེད་པ་འགའ་ཡང་མེད་པས་ཟླ་བོ་མེད་པས་དངོས་པོ་ཡང་མེད་པར་འགྱུར་རོ། །དངོས་པོ་དང་དངོས་མེད་མེད་ན། འབྱུང་བ་རྣམས་ཡོད་པ་དང་འཇིག་རྟེན་ཕ་རོལ་མེད་དོ་ཞེས་བྱ་བ་ཉམས་སོ། །ཅི་སྟེ་མངོན་སུམ་མ་ཡིན་ན་ནི་མངོན་སུམ་མ་ཡིན་པའི་རྟགས་ཉིད་མངོན་སུམ་མ་ཡིན་པའི་ཕྱིར། གང་གིས་ཀྱང་མ་བཟུང་བས་ཇི་ལྟར་མ་བཟུང་བ་དེའི་སྒོ་ནས་འཇིག་རྟེན་ཕ་རོལ་མེད་པར་རྗེས་སུ་དཔོག་པར་བྱེད། ཅི་སྟེ་རྗེས་སུ་དཔག་པས་བཟུང་ངོ་ཞེ་ན། རྗེས་སུ་དཔག་པ་ལས་རབ་ཏུ་གྲུབ་པས་ཀྱང་དོན་སྒྲུབ་པ་ཡིན་ན། འདིར་ནི། ཇི་ཙམ་དབང་པོའི་སྤྱོད་ཡུལ་བ། །སྐྱེས་བུ་དེ་ཙམ་ཁོ་ནར་ཟད། བཟང་མོ་མང་ཐོས་གང་སྨྲ་བ། །དེ་ནི་སྤྱང་ཀིའི་རྗེས་དང་འདྲ་ཞེས། ཁྱོད་ཀྱིས་རྗེས་དཔག་ཚད་མ་ཁས་བླངས་པ་མ་ཡིན་ནོ། །དེའི་ཕྱིར་སངས་རྒྱས་ལ་སོགས་པ་ཐམས་ཅད་ལ་སྐུར་པ་འདེབས་པར་བྱེད་པ་ན། སེམས་པ་འབྱུང་བ་ལས་གྱུར་པ་ལ། སུན་འབྱིན་སྒྲུབ་བྱེད་མངོན་སུམ་མ་ཡིན་པ་དེ་མངོན་སུམ་མམ་མངོན་སུམ་མ་ཡིན་པ་གང་གིས་གྲུབ་ཅེས་སོགས་བཤད་ཟིན་པའི་ལམ་གྱི་རྗེས་སུ་འབྲང་སྟེ། ཐམས་ཅད་དུ་སུན་འབྱིན་བརྗོད་པར་བྱའོ། །གཞན་ཡང་། ། ཇི་ལྟར་རབ་རིབ་ཅན་ཟླ་གཉིས་ལ་སོགས་པའི་ངོ་བོ་ཡོད་པ་མ་ཡིན་པ་ཡོད་དོ་སྙམ་དུ་འཛིན་པའི་མཐོང་བ་སྐྲ་ཤད་སྦྲང་མ་ལ་སོགས་པ་ཡང་དག་པ་མ་ཡིན་པའི་ཡུལ་ཅན་རྣམ་པ་དེ་ལྟ་བུ་གཞན་ཡང་མི་བདེན་པ་ཁོ་ན་ཡིན་པ་དེ་བཞིན་དུ། ཁྱོད་ཀྱི་འཇིག་རྟེན་ཕ་རོལ་སོགས་པ་མེད་པར་ཤེས་པ་གཞན་ཡང་མཐོང་བའི་དངོས་པོ་ཕྱིན་ཅི་ལོག་ཏུ་རྟོགས་པའི་སྒོ་ནས་ཕྱིན་ཅི་ལོག་ཏུ་བསྟན་པའི་ཕྱིར། ས་ལ་སོགས་པའི་འབྱུང་བའི་དེ་ཁོ་ན་ཉིད་བཞི་པོ་དེ་དག་རང་བཞིན་དང་བཅས་པའི་བདག་ཉིད་གང་ཞིག་གིས་ནི་ཁྱོད་ཀྱི་བློའི་ཡུལ་དུ་འགྱུར་བ་དེ་ལྟར་རང་བཞིན་དང་བཅས་པ་དེའི་བདག་ཉིད་ཅན་མ་ཡིན་ན་རྒྱང་འཕེན་གང་ལ་མི་ཤེས་པའི་ཡིད་ཀྱི་མུན་པ་མཐུག་པོ་འཇིག་རྟེན་འདི་ཉིད་དུ་མཐོང་བའི་མངོན་སུམ་པ་དག་ལ་ཡང་ཡོད་པ་དེས་ནི་འཇིག་རྟེན་ཕ་རོལ་ཤིན་ཏུ་ཕྲ་བ་ལྷའི་མིག་གི་སྤྱོད་ཡུལ་དུ་གྱུར་པ་ཡང་དག་པར་རྟོགས་པར་འགྱུར་ཏེ། མི་སྲིད་པ་ཉིད་དོ། ། གཉིས་པ་ལ། གཞན་ལ་གྲགས་ཀྱི་རྗེས་དཔག་བརྗོད། དཔེ་མ་གྲུབ་པ་སྤང་བ་གཉིས་ཀྱི། དང་པོ་ནི། རྒྱང་འཕེན་དེའི་གནས་སྐབས་ནི་གཉིས་ཏེ། གཅིག་ནི་འབྱུང་བའི་རང་བཞིན་བདེན་པར་ཁོང་དུ་ཆུད་པའི་གནས་སྐབས་སོ། ། གཞན་ནི་འཇིག་རྟེན་ཕ་རོལ་ལ་སྐུར་པ་འདེབས་པའི་གནས་སྐབས་སོ། །དེ་ལ་འཇིག་རྟེན་ཕ་རོལ་མེད་དོ་ཞེས་འགོག་པར་བྱེད་པའི་དུས་སུ་སེམས་པ་འབྱུང་ལས་གྱུར་པའི་རྒྱང་འཕེན་བདག་ཉིད་ནི་ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བར་རྟོགས་པར་བྱ་སྟེ། ཕྱིན་ཅི་ལོག་དེའི་ལྟ་བའི་རྣམ་པ་རྟེན་དུ་མཚུངས་པའི་ལུས་དང་ལྡན་པ་ཉིད་ཀྱི་ཕྱིར། གནས་སྐབས་གཉིས་ཀྱི་གཅིག་ཆོས་ཅན་དུ་བྱས་པས་གཞན་དཔེར་བསྟན་པའི་ཕྱིར། གང་གི་ཚེ་ཁྱོད་འབྱུང་བའི་བདག་ཉིད་བདེན་པར་ཡོད་པ་ཉིད་དུ་ཁས་ལེན་པ་དེའི་ཚེ་བཞིན་ཏེ། གནས་སྐབས་དེར་ཡང་རྟགས་ཆོས་དང་ལྡན་པས་དཔེ་ཡིན་ནོ། །རྟེན་ནི་གནས་པའི་རྒྱུའོ། །མཚུངས་པ་ནི་མཉམ་པ་སྟེ་འདྲ་བའོ། །ལུས་ནི་ཁོག་པའོ། །དེའི་ལྟ་བའི་རྣམ་པ་ནི་འཇིག་རྟེན་ཕ་རོལ་ལ་སྐུར་པ་འདེབས་པའི་ལྟ་བའི་རྣམ་པའོ། །རྟེན་ཡང་ཡིན་ལ་མཚུངས་པ་ཡང་ཡིན་པས་རྟེན་དང་མཚུངས་པའི་ཚིག་དག་གཞི་ལུས་གཅིག་ལ་བསྡུ་བས་ཁྱད་པར་གྱི་ཚིག་བསྡུད་དོ། །རྟེན་དུ་མཚུངས་པ་ཉིད་ལུས་ཡིན་པས་ན་དེའི་ལྟ་བའི་རྣམ་པའི་རྟེན་དུ་མཚུངས་པའི་ལུས་ཞེས་ཚིག་རྣམ་པར་སྦྱར་རོ། །དེ་འདི་ལ་ཡོད་པས་ན་མ་བཏུབ་ཀྱི་རྐྱེན་ཏེ་ལྡན་པའི་དོན་ནོ། །དེ་ནི་ཇི་སྲིད་ཡང་དག་པའི་ལྟ་བའམ། ཐེ་ཚོམ་མ་སྐྱེས་ཀྱི་བར་འཇིག་རྟེན་ཕ་རོལ་ལ་སྐུར་འདེབས་ཀྱི་རྟེན་དུ་མཚུངས་པས། དཔེ་ལ་ཡང་ཡོད་པ་ཡིན་ནོ། ། གཉིས་པ་ནི། ཅི་སྟེ་འབྱུང་བའི་བདག་ཉིད་ཡོད་པ་ཉིད་དུ་ཁས་ལེན་པའི་ཚེ་ཡང་། ཕྱིན་ཅི་མ་ལོག་པ་མཐོང་བའི་ཕྱིར་དཔེ་བསྒྲུབ་བྱས་སྟོང་པ་ཡིན་སྙམ་ན། མ་ཡིན་ཏེ། མ་སྐྱེས་པ་ཉིད་ཀྱིས་ཡོད་པ་མ་ཡིན་པའི་རང་བཞིན་ཅན་གྱི་འབྱུང་བ་དག་ལ་སྐྱེ་བ་དང་། ཡོད་པ་ཉིད་དུ་རྟོགས་པས་ཕྱིན་ཅི་ལོག་ཏུ་ལྟ་བར་གྲུབ་པའི་ཕྱིར་རོ། །འབྱུང་བ་དག་མ་སྐྱེས་པ་ཉིད་བསྒྲུབ་པར་བྱ་དགོས་ཤེ་ན། མ་ཡིན་ཏེ། འབྱུང་བ་དེ་དག་ཇི་ལྟ་བདེན་པའི་རང་བཞིན་དུ་ཡོད་པ་མིན་པ་དེ་ལྟར་ཁོ་བོ་ཅག་གིས་བཤད་ཟིན་ཏེ། གང་གི་ཕྱིར་ན་གོང་དུ་དངོས་པོ་ཐམས་ཅད་རང་དང་གཞན་ལས་དང་གཉིས་ཀ་ལས་སྐྱེ་བ་དང༌། རྒྱུ་མེད་པ་ལས་སྐྱེ་བ་ཐུན་མོང་དུ་ནི་བཀག་ཟིན་པ་དེའི་ཕྱིར་རང་བཞིན་མེད་པར་མ་བཤད་པའི་འབྱུང་བ་དག་སྐྱེ་བ་ཡང་། བདག་ཉིད་སྤྱིར་བཀག་པ་ཁོ་ནས་སྐྱེ་བ་མེད་པའི་ཕྱིར་འབྱུང་བ་འདི་དག་ལ་བདེན་པར་ལྟ་བ་ཅུང་ཞིག་ཀྱང་ཡོད་པ་མ་ཡིན་པས་དཔེ་གྲུབ་པ་ཡིན་ནོ། ། དེ་བཞིན་དུ། ཐམས་ཅད་མཁྱེན་པ་ལ་སྐུར་པ་འདེབས་པ་དང་། དངོས་པོ་ཡོད་པ་དང་། མེད་པ་དང་། དབང་ཕྱུག་དང་། དུས་དང་། རྡུལ་དང་། རང་བཞིན་དང་། ངོ་བོ་ཉིད་སྨྲ་བ་རྣམས་དང་། དེ་དག་ལས་གཞན་པ་ཡང་རུང་སྟེ། རྒྱང་འཕེན་ནས་སེམས་ཙམ་གྱི་བར་རྣམས་གྲུབ་མཐའ་སྨྲ་བ་ན། རྟོག་པ་ཕྱིན་ཅི་ལོག་ཉིད་སྦྱར་བ་བྱས་ཏེ། རྫོགས་པའི་སངས་རྒྱས་འགོག་པར་བྱེད་པའི་དུས་སུ་བདག་ཉིད་ནི། ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བར་རྟོགས་བྱ་སྟེ། དེ་ཡི་ལྟ་བའི་རྣམ་པའི་རྟེན་མཚུངས་ལུས་དང་ལྡན་ཉིད་ཕྱིར། གང་ཚེ་འབྱུང་བའི་བདག་ཉིད་ཡོད་ཉིད་ཁས་ལེན་དེ་ཚེ་བཞིན། ཞེས་སོགས་འདོན་པ་བསྒྱུར་ལ་སྦྱར་བར་བྱ་སྟེ། ཡོད་པ་དང་མེད་པ་ཉིད་དུ་ལྟ་བ་ཐམས་ཅད་དགག་པར་འདོད་པའི་ཕྱིར་རོ། །ཁོ་བོ་ཅག་ལ་ནི་གནས་སྐབས་འགར་ཡང་མི་འདོད་པ་ཐོབ་པ་མ་ཡིན་ཏེ། ཕྱོགས་གང་ཡང་ཁས་བླངས་པ་མེད་པའི་ཕྱིར་རོ། །དེས་ན་ཁོ་བོ་ཅག་གིས་ནི་ཡོད་པ་སོགས་འགོག་པའི་ཚེའང་མེད་པ་སོགས་སུ་ཁས་མི་ལེན་ལ། མེད་པ་སོགས་འགོག་པའི་ཚེའང་ཡོད་པ་སོགས་སུ་ཁས་མི་ལེན་པས། གླ་ན་ཀ་ཐམས་ཅད་ལས་གྲོལ་བ་ཡིན་ནོ། །དེའི་ཕྱིར་མཁས་པས་ཡོངས་སུ་བསྒྱུར་ལ། ཚིགས་བཅད་འདི་ཉིད་ཀྱིས་ཕྱི་ནང་གི་རྟོག་གེ་པ་རྣམས་ཀྱིས་བཏགས་པའི་ཕྱོགས་མ་ལུས་པ་བསལ་བར་ངེས་པར་བྱ་སྟེ། རྟོག་པའི་དྲ་བ་མ་ལུས་པ་བཀག་པས་དོན་དམ་པའི་ཡེ་ཤེས་གྲུབ་པར་འདོད་པའི་ཕྱིར་རོ། །ཅི་སྟེ་ཁྱོད་ལ་ཡང་ཐལ་བ་འདི་མཚུངས་སོ་སྙམ་ན། མ་ཡིན་ཏེ། ཁོ་བོ་ཅག་ཕྱིན་ཅི་ལོག་པར་སྒྲུབ་པ་ལ་དཔེ་མེད་པའི་ཕྱིར་རོ། ། དཔེ་མེད་པར་མ་ཟད། འཇིག་རྟེན་གཞན་རྟོགས་ཡོད་པ་ཉིད་དུ་རྟོགས་པའི་དུས་སུ་བདག །ཤེས་བྱའི་རང་བཞིན་དམ་པའི་དོན་ནི་ལྟ་བར་རྟོགས་བྱ་སྟེ། བདག་ཉིད་ལྟ་བའི་རྣམ་པའི་རྟེན་མཚུངས་ལུས་དང་ལྡན་ཉིད་ཕྱིར། གང་གི་ཚེ་ནི་བདག་མེད་རྟོགས་པར་ཁས་ལེན་དེ་ཚེ་བཞིན། ཞེས་དང་། འདི་ན་ཐམས་ཅད་མཁྱེན་པ་ཡོད་ཅེས་རྟོགས་པའི་དུས་སུ་བདག་ཅེས་སོགས་ཀྱང་རྗོད་པར་ནུས་པ་ཡིན་ནོ། ། རྟགས་དང་དཔེ་ནི་དེ་གཉིས་ཁོ་ནའོ། །དེ་བཞིན་དུ། དངོས་པོ་ཐམས་ཅད་ཀྱི་བདེན་གཉིས་ཀྱི་རྣམ་བཞག་ཐམས་ཅད་ལ་སྦྱར་བར་བྱའོ། །འདིར་ཡང་དཔེ་མེད་པ་མ་ཡིན་ཏེ། བདག་མེད་པར་རིགས་པས་བསྒྲུབས་ཤིང་བསྒྲུབ་པར་འགྱུར་བའི་ ཕྱིར་རོ། །དེས་ན་རབ་རིབ་ཅན་གྱི་མཐོང་བ་འཁྲུལ་པའི་རྟེན་དུ་མཚུངས་པའི་ལུས་དང་ལྡན་པའི་ཕྱིར་རོ། །ཟླ་གཉིས་ལ་སོགས་པར་མཐོང་བ་ཕྱིན་ཅི་ལོག་ཡིན་པ་བཞིན་དུ། སྐྲ་ཤད་དང་སྦྲང་མ་ལ་སོགས་པ་མཐོང་བ་ཐམས་ཅད་ཀྱང་། མཐོང་བ་ཕྱིན་ཅི་ལོག་ཡིན་པ་ལྟར། ཕྱི་ནང་གི་རྟོག་གེ་པ་རྣམས་ཀྱི་ལྟ་བ་ཡང་ཡིན་ལ། རབ་རིབ་མེད་པས་ཟླ་གཉིས་ལ་སོགས་པ་མ་མཐོང་བ་ཕྱིན་ཅི་མ་ལོག་པ་ལྟར། སྐྲ་ཤད་སྦྲང་མ་ལ་སོགས་པ་མ་མཐོང་བ་ཡང་ཕྱིན་ཅི་མ་ལོག་པ་བཞིན་དུ། དབུ་མ་པ་རྣམས་ཀྱི་ལྟ་བ་སྤྲོས་དང་མཚན་མ་འགའ་ཡང་མ་མཐོང་བ་ཡང་ཡིན་ནོ། །ཅི་སྟེ། རྒྱུ་ལ་རང་བཞིན་མེད་ན་ཁྱེད་ལ་ཡང་འབྲས་བུ་རྒྱུ་མེད་ལས་སྐྱེ་བར་མི་འགྱུར་ཞེ་ན། མི་འགྱུར་ཏེ། ཁོ་བོ་ཅག་གིས་ནི་དཔྱད་ན། རྒྱུ་འབྲས་གཉིས་ཀ་བདེན་པ་གཉིས་ཀར་དུ་ཡང་ཡོད་མེད་གང་དུ་ཡང་ཁས་མི་ལེན་ཞིང་། འཁྲུལ་ངོར་ནི་རྒྱུ་འབྲས་གཉིས་ཀ་ཁས་བླངས་ཏེ། རྒྱུ་དང་འབྲས་བུའི་ཐ་སྙད་མཐོང་བའི་ཕྱིར་རོ། །དེས་ན་དབུ་མ་པས་ཆོས་ཐམས་ཅད་རང་བཞིན་མེད་པར་སྨྲས་པ་ན་ཡང་གཏན་མེད་པར་ཁས་བླངས་པ་མ་ཡིན་ཞིང་། ཀུན་རྫོབ་ཏུ་ཡོད་པར་ཁས་བླངས་པ་ན་ཡང་། ། རང་བཞིན་ཅུང་ཟད་ཀྱང་ཁས་མ་བླངས་ཏེ། དཔྱད་ན། སྤྲོས་པ་ཐམས་ཅད་དང་བྲལ་ཞིང་། འཁྲུལ་ངོར་སྒྱུ་མ་ལ་སོགས་པ་བཞིན་དུ་བརྫུན་པའི་རང་བཞིན་དུ་སྨྲས་པ་ཡིན་པས། བདེན་པ་གཉིས་དང་། སྟོང་པ་ཉིད་དེ་དང་། རྟེན་འབྲེལ་དང་དབུ་མའི་ལམ་སོགས་གང་དང་ཡང་འགལ་བར་བརྩད་དུ་མེད་པ་ཡིན་ནོ། ། དེ་ལྟ་ན་ཚུལ་འདིས་ནི། །དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག གཉིས་ཀ་ལས་ཀྱང་མ་ཡིན་རྒྱུ་མེད་པར་ནི་ག་ལ་ཡོད་ཅེས་གང་དམ་བཅས་པ་དེ་རབ་ཏུ་བསྒྲུབས་པ་ཡིན་ནོ། །གསུམ་པ་ནི། གལ་ཏེ་དངོས་པོ་རྣམས་བདག་དང་གཞན་དང་རྒྱུ་མེད་ལས་མི་སྐྱེ་ན། འོ་ན་ཇི་ལྟར་སྐྱེ་ཞེ་ན། དངོས་པོ་རྣམས་ལ་རང་བཞིན་འགའ་ཞིག་ཡོད་ན་ནི། སྐྱེ་བའི་རྣམ་པར་རྟོག་པ་གཞན་མི་སྲིད་པའི་ཕྱིར་མཐའ་བཞི་གང་རུང་ལ་སྐྱེ་བའམ་དམིགས་པར་འགྱུར་བ་ཞིག་གོ། །གང་དག་དབང་ཕྱུག་ལ་སོགས་པ་དག་ལས་དངོས་པོ་རྣམས་སྐྱེ་བར་འདོད་པ་མ་ཡིན་ནམ། ཇི་ལྟར་ན་མཐའ་བཞིར་ངེས་ཤེ་ན། དེ་དག་གི་ལྟར་ན་ཡང་། དབང་ཕྱུག་སོགས་བདག་གཞན་གཉིས་ཀ་ཞིག་ཏུ་འགྱུར་བས་དེ་དག་ཀྱང་བཤད་ཟིན་པའི་སྐྱོན་ལས་མི་འདའ་སྟེ་དེའི་ཕྱིར། རྒྱུའི་རྣམ་རྟོག་གཞན་ལྔ་པ་མེད་དོ། །གང་དག་དབང་ཕྱུག་སོགས་རྒྱུ་མེད་ཀྱི་ཁོངས་སུ་སྡུད་པ་ནི་མི་འཐད་དེ། དེ་དག་རྒྱུར་སྨྲ་བ་རྣམས་དང་པོ་གསུམ་གང་རུང་དུ་ཁས་ལེན་པའི་ཕྱིར་རོ། །རྣམ་རྟོག་གཞན་མེད་པས་གང་ཕྱིར་ན་གོང་དུ་ཇི་སྐད་བཤད་པའི་ཚུལ་གྱིས་བདག་དང་གཞན་དང་གཉིས་ཀ་ལས་སྐྱེ་བ་དང་རྒྱུ་ལ་མ་བལྟོས་པར་སྐྱེ་བ་ཡོད་པ་མ་ཡིན་པ་དེའི་ཕྱིར་དངོས་པོ་རྣམས་རང་བཞིན་དང་བྲལ་བ་ཡིན་ནོ། །ཐ་སྙད་དུ་སྐྱེ་བ་ཁས་ལེན་པའི་ཚེ་ནི། མཐའ་བཞི་རྣམ་པར་དཔྱད་པ་བོར་ནས་རྨི་ལམ་དུ་ས་བོན་ལས་མྱུ་གུ་སྐྱེ་བ་བཞིན་དུ། རྟེན་ཅིང་འབྲེལ་པར་འབྱུང་བ་རྐྱེན་འདི་པ་ཞིག་ཁས་བླངས་ནས་གཞན་གྱི་ལོག་རྟོག་སེལ་ཞིང་། ཇི་སྲིད་འཁྲུལ་སྣང་མ་ཟད་ཀྱི་བར་དུ་བླང་དོར་ཐམས་ཅད་ཕྱིན་ཅི་མ་ལོག་པར་བྱེད་པ་ཡིན་པས། རྟག་ཆད་ཀྱི་མཐའ་གང་དུའང་མ་ལྷུང་ཞིང་། ཕྱོགས་ཐམས་ཅད་དང་བྲལ་བས་སུས་ཀྱང་བརྒལ་དུ་མེད་པ་ཡིན་ནོ། ། གཉིས་པ་ལ། མཐོང་བ་དང་འགལ་བ་སྤང་བ་དང་། རང་བཞིན་མེད་ན་ཐ་སྙད་དུ་ཡང་ཡོད་པར་འགལ་བའི་རྩོད་པ་སྤང་བ་གཉིས་ཀྱི། དང་པོ་ལ།གཏི་མུག་གི་དབང་གིས་མི་མཁས་པས་མཐོང་བའི་ཚུལ་དང་མཁས་པ་ལ་མི་སྣང་བའི་ཚུལ་གཉིས་ཀྱི། དང་པོ་ལ་དངོས་དང་། མེད་པ་མཐོང་བའི་འགལ་བ་སྤང་བ་གཉིས་ཀྱི། དང་པོ་ནི། གལ་ཏེ་དངོས་པོ་རྣམས་ཀྱི་རང་བཞིན་སྐྱེ་བ་མེད་ན། མ་སྐྱེས་པ་སྔོན་པོ་ལ་སོགས་པ་རྣམས་ཇི་ལྟ་བཟུང་ཞེ་ན། སྔོན་པོ་ལ་སོགས་པ་རྣམས་ཀྱི་རང་བཞིན་ཇི་ལྟར་ཡང་འགའ་ཞིག་གིས་ཡུལ་དུ་འགྱུར་བ་མ་ཡིན་པས་བཟུང་བ་མ་ཡིན་ནོ། །འོ་ན་གང་ཞིག་ཡང་དང་ཡང་དུ་ཡུལ་གྱི་ངོ་བོ་ཉིད་དུ་མདུན་ན་སྣང་བར་མཐོང་བ་དེ་ཅི་ཞེ་ན། འདི་ཉིད་ཕྱིན་ཅི་ལོག་ཉིད་ཀྱིས་ན། རང་བཞིན་མ་ཡིན་ཏེ། མ་རིག་པ་དང་བཅས་པ་རྣམས་ཁོ་ནས་བདག་ཉིད་དེར་དམིགས་པའི་ཕྱིར་ཞེས་སྟོན་པ་ནི། གང་གིས་ནམ་མཁའི་རང་བཞིན་སྒྲིབ་པར་བྱེད་པའི་ཆར་སྤྲིན་གྱི་ཚོགས་དང་མཚུངས་པའི་གཏི་མུག་གི་མུན་པ་མཐུག་པོ་སྔོན་པོ་ལ་སོགས་པའི་རང་བཞིན་སྟོང་པ་ཉིད་མཐོང་བ་གཡོགས་ནས་གནས་པ་འཇིག་རྟེན་ལ་ཡོད་པ་དེས་ན། བྱིས་པ་རྣམས་ལ་སྔོན་པོ་ལ་སོགས་པའི་རང་བཞིན་མཐོང་བ་ཡོད་པ་མ་ཡིན་ཏེ། ཡུལ་རྣམས་ཀྱི་རང་གི་ངོ་བོ་ཕྱིན་ཅི་ལོག་པ་དག་ཏུ་མངོན་ཞེན་ཅན་རྣམས་ལ་སྣང་བར་འགྱུར་བ་ཡིན་ནོ། ། ། གཉིས་པ་ལ། དཔེ་དང་། དོན་གཉིས་ཀྱི་དང་པོ་ནི། གཏི་མུག་གིས་བཀབ་པའི་ཕྱིར་རྣམ་པ་ཐམས་ཅད་དུ་དེ་ཁོ་ན་ཉིད་མི་མཐོང་བར་འགྱུར་ལ་རག་མོད། ཕྱིན་ཅི་ལོག་ཏུ་མཐོང་བ་གང་ལས་ཞེ་ན། དེ་ལྟ་བུར་གྱུར་པ་མ་ཡིན་པ་རྣམས་མ་རིག་པའི་དབང་གིས་དེ་ལྟ་བུའི་བདག་ཉིད་དུ་སྣང་ངོ་ཞེས་ཕྱི་རོལ་གྱི་དཔེའི་སྒོ་ནས་བསྟན་པའི་ཕྱིར། ཇི་ལྟར་རབ་རིབ་ཀྱི་མཐུ་ཡིས་རབ་རིབ་ཅན་འགའ་ཞིག་ལ་ཡོད་པ་མ་ཡིན་པའི་སྐྲ་ཤད་དང་། ཟླ་གཉིས་དང་། རྨ་བྱ་ མདོངས་དང་། སྦྲང་མ་ལ་སོགས་པ་རྣམས་མ་སྐྱེས་པའི་རང་བཞིན་ཡིན་དུ་ཟིན་ཀྱང་དངོས་པོ་ཉིད་དུ་ལོག་པར་འཛིན་པར་བྱེད་པ་ཡིན་ནོ། ། གཉིས་པ་ནི། དཔེ་དེ་བཞིན་དུ་ནི་འགྲོ་བ་རྣམས་ཀྱང་གཏི་མུག་གི་སྐྱོན་གྱི་དབང་གིས་གནས་ལུགས་ཀྱི་དོན་རྟོགས་པ་ལ་མི་མཁས་པས་བསོད་ནམས་དང་། བསོད་ནམས་མ་ཡིན་པ་དང་། མི་གཡོ་བའི་ལས་སྣ་ཚོགས་བསགས་ཏེ། ཁམས་དང་། འགྲོ་བ་དང་། སྐྱེ་གནས་ལ་སོགས་པའི་དབྱེ་བས་ཐ་དད་པའི་སྣོད་བཅུད་ཀྱི་འདུས་བྱས་ལྟ་ཞིག་སྣ་ཚོགས་པ་ཡོད་པར་བློ་གྲོས་ཀྱིས་ནི་རྟོགས་པར་འགྱུར་ཏེ། མདོ་ལས་འདི་ནི་མ་རིག་པའི་རྐྱེན་གྱིས་འདུ་བྱེད་རྣམས་ཞེས་དང་། ། མ་རིག་པ་དང་རྗེས་སུ་འབྲེལ་པའི་གང་ཟག་འདི་ནི་བསོད་ནམས་མངོན་པར་འདུ་བྱ་བ་དང་། བསོད་ནམས་མ་ཡིན་པ་མངོན་པར་འདུ་བྱ་བ་དང་། མི་གཡོ་བ་མངོན་པར་འདུ་བྱ་བ་ཡང་འདུ་བྱེད་དོ་ཞེས་དང་། མ་རིག་པ་འགགས་པས་འདུ་བྱེད་འགག་ཅེས་བཅོམ་ལྡན་འདས་ཀྱིས་གསུངས་སོ། ། གཉིས་པ་ནི། གལ་ཏེ་སྐྱེ་འགག་གི་ཚུལ་འདིས་ནི་གཏི་མུག་རང་བཞིན་པ་ལ་བརྟེན་ནས་ལས་རང་བཞིན་པ་འབྱུང་ལ། གཏི་མུག་གི་རྫས་མེད་པར་འདུ་བྱེད་ཀྱི་རྫས་དེ་མི་འབྱུང་ཞེས་བྱ་བར་བྱིས་པ་མི་མཁས་པ་དག་ཁོ་ནས་རྟོགས་པར་གོར་མ་ཆག་སྟེ། གཉིས་ཀ་གདོད་མ་ནས་སྐྱེ་བ་མེད་པར་མ་རྟོགས་པར་མ་རིག་པའི་དབང་གིས་ལས་འབྱུང་བ་དང་། དེ་མེད་ན་མི་འབྱུང་བར་ཞེན་པའི་ཕྱིར་རོ། ། ཡོད་མེད་ལས་འདས་པའི་དོན་མཐོང་བའི་བློ་བཟང་ཡེ་ཤེས་ཀྱི་ཉི་མས་གཏི་མུག་གི་མུན་པ་སྟུག་པོ་རྣམ་པར་བསལ་བའི་མཁས་པ་ཤེས་རབ་ཅན་དག་ནི་མ་རིག་པའི་རྐྱེན་གྱིས་འདུ་བྱེད་ཅེས་མཐོང་བ་ན། འདུ་བྱེད་རྣམས་རང་བཞིན་མེད་པ་སྟོང་པ་ཉིད་དུ་ཁོང་དུ་ཆུད་པར་འགྱུར་བ་འབའ་ཞིག་ཏུ་མ་ཟད་ཀྱི། དེ་རྟོགས་པ་ལ་མ་རིག་པ་སྤོང་ཞིང་འདུ་བྱེད་དག་ཀྱང་ཉེ་བར་མི་ལེན་ཏེ། ཉེ་བར་ལེན་པའི་རྒྱུ་སྤངས་པའི་ཕྱིར་རོ། །དེའི་ཕྱིར། འཁོར་བ་ལས་གྲོལ་བར་འགྱུར་རོ། ། གཉིས་པ་ལ། རྩོད་ལན་གཉིས་ཀྱི། དང་པོ་ནི། གལ་ཏེ་གཟུགས་ལ་སོགས་པའི་དངོས་པོ་རྣམས་ལ་དེ་ཁོ་ན་ཉིད་དུ་རང་བཞིན་འགའ་ཡང་མེད་ན། དོན་དམ་པར་ཡོད་པ་མ་ཡིན་པའི་ཕྱིར་རོ། །ཐ་སྙད་དུ་ཡང་མོ་ཤམ་གྱི་བུ་ཇི་ལྟ་བ་བཞིན་དུ་དེ་དག་གི་རང་བཞིན་ཀུན་རྫོབ་ཏུ་ཡང་མེད་པ་ཉིད་དུ་འགྱུར་ན། ཀུན་རྫོབ་ཏུ་ཡོད་པ་དེའི་ཕྱིར་གཟུགས་སོགས་དེ་དག་གི་ཡོད་པ་ནི་དོན་དམ་པར་རང་བཞིན་གྱི་ནི་ཡོད་པ་ཉིད་དོ་ཞེ་ན། ། གཉིས་པ་ལ། དཔེ་མ་ངེས་པར་བསྟན། དབུ་མ་པ་ལ་འདིའི་ཀླན་ཀ་མི་འཇུག །རང་གི་སྡེ་པས་བརྒལ་བར་མི་རིགས་པ་གསུམ་གྱི་དང་པོ་ལ། རབ་རིབ་ཅན་གྱིས་མ་ངེས་པ་དང་། ཁྱོད་རང་ཉིད་ལ་མ་ངེས་པ་གཉིས་ཀྱི། དང་པོ་ནི། འདི་ལ་བརྗོད་པར་བྱ་སྟེ། གང་དག་རབ་རིབ་ཅན་ལ་སོགས་པའི་བློའི་ཡུལ་དུ་འགྱུར་བ་སྐྲ་ཤད་ལ་སོགས་པ་དེ་དག་རང་བཞིན་གྱིས་མ་སྐྱེས་པས་ཅིའི་ཁྱེད་ཅག་གི་ཡོད་པ་མ་ཡིན་པའི་ཡུལ་སྐྲ་ཤད་ལ་སོགས་པ་མཐོང་བ་མོ་ཤམ་གྱི་བུ་ནི་མ་ཡིན་ཞེས་རེ་ཞིག་རབ་རིབ་ལ་སོགས་པས་མིག་ཉམས་པར་བྱེད་པ་དེ་དག་ཉིད་ལ་བརྩད་པར་བྱ་སྟེ། ཕྱི་ནས་མ་སྐྱེས་པའི་རང་བཞིན་གྱི་གཟུགས་ལ་སོགས་པ་མཐོང་ལ། མོ་ཤམ་གྱི་བུ་ནི་མ་ཡིན་ཞེས་མ་རིག་པའི་རབ་རིབ་ཀྱིས་བློ་གྲོས་ཀྱི་མིག་རྗེས་སུ་འབྲེལ་ཞིང་བསྒྲིབས་པ་རྣམས་ལ་བརྒལ་ཞིང་བརྟག་པར་བྱའོ། །ཁོ་བོ་ཅག་ལ་ནི་བརྒལ་ཞིང་བརྟག་པར་བྱ་བ་མ་ཡིན་ཏེ། འདི་ལྟར་ཁོ་བོ་ཅག་ནི་རྣལ་འབྱོར་པ་རྣམས་ཀྱིས་དངོས་པོ་རྣམས་འདི་ལྟར་གཟིགས་ཤིང་། གང་དག་རྣལ་འབྱོར་པའི་ཡེ་ཤེས་ཐོབ་པར་འདོད་པ་དེ་དག་གིས་ཀྱང་ཆོས་རྣམས་ཀྱི་རང་བཞིན་དེ་སྐད་བཤད་པ་ལ་ལྷག་པར་མོས་པར་བྱའོ་ཞེས་ལུང་ལ་བརྟེན་ནས་རྣལ་འབྱོར་པའི་ཡེ་ཤེས་ཀྱིས་ཐུགས་སུ་ཆུད་པའི་སྒོ་ནས་དངོས་པོ་རྣམས་རང་བཞིན་མེད་པར་འཆད་པར་ཞུགས་པ་ཡིན་གྱི། རང་གི་ཤེས་པ་ལྟོས་ནས་ནི་མ་ཡིན་ཏེ། ཁོ་བོ་ཅག་ནི་མ་རིག་པའི་རབ་རིབ་ཀྱིས་བློ་གྲོས་ཀྱི་མིག་བསྒྲིབས་པ་ཡིན་པའི་ཕྱིར་རོ། །མདོ་ལས། ཕུང་པོ་རང་བཞིན་དབེན་ཞིང་སྟོང་པ་ཉིད། །བྱང་ཆུབ་རང་བཞིན་དབེན་ཞིང་སྟོང་པ་ཉིད། །གང་ཡོད་དེ་ཡང་རང་བཞིན་སྟོང་པ་སྟེ། །ཡེ་ཤེས་ལྡན་པས་ཤེས་ཀྱི་བྱིས་པས་མིན། །ཡེ་ཤེས་རང་བཞིན་སྟོང་པར་རིག་གྱུར་ཏེ། ། ཤེས་བྱའི་རང་བཞིན་སྟོང་པ་རིག་འགྱུར་ནས། །ཤེས་པ་པོ་དང་འདྲ་བར་རྟོགས་འགྱུར་ནས། །བྱང་ཆུབ་ལམ་ལ་དེ་དག་སྤྱོད་ཅེས་བྱ། །ཞེས་གསུངས་པ་ལྟར་རོ། ། དེའི་ཕྱིར་འདི་ནི་རྣལ་འབྱོར་པ་རྣམས་ལ་བརྒལ་ཞིང་བརྟག་པ་མ་ཡིན་ཏེ། དེ་དག་གིས་ནི་ཀུན་རྫོབ་ཏུ་ཡང་ཆོས་འགའ་ཞིག་གི་རང་བཞིན་མ་གཟིགས་ལ། དོན་དམ་པར་ཡང་མ་ཡིན་ནོ། ། གཉིས་པ་ལ་རིགས་པ་དང་། ལུང་གི་མ་ངེས་པ་གཉིས་ཀྱི། དང་པོ་ནི། རབ་རིབ་ཅན་ལ་བརྒལ་ཞིང་བརྟག་པ་ཕར་འདུག་ཤིག །རེ་ཞིག་འདི་ཁྱོད་ཉིད་ལ་ཆེར་བརྒལ་ཞིང་བརྟག་པར་བྱ་བ་ཡིན་ཏེ། གལ་ཏེ་ཁྱོད་ཀྱིས་ཀྱང་རྨི་ལམ་དུ་དམིགས་པ་དང་། མོ་ཤམ་གྱི་བུ་ཡོད་པ་མ་ཡིན་པར་འདྲ་ཡང་རྨི་ལམ་མཐོང་ལ་མོ་ཤམ་གྱི་བུ་མ་ཡིན། དེ་བཞིན་དུ། ནམ་མཁའ་ལ་ལྟས་ངན་པའི་དབང་གིས་གྲོང་ཁྱེར་དང་འདྲ་བ་མཐོང་བའི་དྲི་ཟའི་གྲོང་ཁྱེར་དང་བཅས་པ་དང་། སྨིག་སྒྱུའི་ཆུ་  དང༌། མིག་འཁྲུལ་དང་། གཟུགས་བརྙན་དང་། སོགས་པས་བྲག་ཆ་དང་། ། སྤྲུལ་པ་ལ་སོགས་པ་རང་བཞིན་གྱིས་སྐྱེ་བ་མེད་པ་འགའ་ཞིག་མཐོང་བ་ན། དོན་ལ་ཡོད་པ་ཉིད་ཡིན་པ་རང་བཞིན་གྱིས་སྟོང་པར་མཚུངས་ཀྱང་ཁྱོད་ལ་ཇི་ལྟར་ན་དྲི་ཟའི་གྲོང་ཁྱེར་སོགས་དེར། མཐོང་བར་འགྱུར་གྱི་མོ་ཤམ་གྱི་བུ་དེ་མཐོང་བར་མི་རིགས་ཞེས་དང་པོར་བདག་ཉིད་ལ་བརྒལ་ཞིང་བརྟག་པར་གྱིས་དང་། ཕྱིས་ནས་ངེད་ལ་ཡང་བརྒལ་ཞིང་བརྟག་པར་བྱས་པར་འགྱུར་རོ། ། གཉིས་པ་ནི། དོན་དམ་པ་དེ་ཁོ་ན་ཉིད་དུ་རྨི་ལམ་ལ་སོགས་པ་འདི་ཇི་ལྟར་སྐྱེ་བ་མེད་ཀྱང་མོ་ཤམ་གྱི་བུ་ལྟར་གང་གི་ཕྱིར་འཇིག་རྟེན་གྱིས་མཐོང་བའི་ཡུལ་དུ་མི་འགྱུར་བ་མ་ཡིན་ཞིང་། མཐོང་བའི་ཡུལ་ཡིན་པ་དེའི་ཕྱིར་ན། གཟུགས་སོགས་རང་བཞིན་མེད་ན་མོ་ཤམ་གྱི་བུ་དང་ཡོད་མེད་མཚུངས་སོ་ཞེས་སྨྲ་བ་འདི་མ་ངེས་པའོ། །ཞེས་བརྗོད་པར་ཡང་ནུས་ཏེ། མདོ་ལས། འགྲོ་བ་དག་ནི་རྨི་འདྲར་བཤད། །དེ་ཉིད་དུ་ནི་རྣམ་མ་བཞག །རྨི་ལམ་གང་ལའང་དངོས་པོ་མེད། ། ལོག་པའི་བློ་ལྡན་དངོས་པོར་ཞེ་ན། །དྲི་ཟའི་གྲོང་ཁྱེར་ཇི་ལྟར་སྣང་གྱུར་ཀྱང༌། ། གྲོང་ཁྱེར་ཕྱོགས་བཅུར་ཡོད་མིན་གཞན་ན་མིན། །གྲོང་ཁྱེར་མིང་ཙམ་ཞིག་གིས་རབ་ཏུ་བཞག །དེ་བཞིན་བདེ་བར་གཤེགས་པས་འགྲོ་འདི་གཟིགས། །ཆུ་ཡི་འདུ་ཤེས་ཅན་གྱིས་ནི། །མཐོང་ཡང་སྨིག་སྒྱུ་ལ་ཆུ་མེད། །དེ་བཞིན་ཡོངས་སུ་རྟོག་པས་དཀྲུགས། །སྡུག་པ་མིན་ལ་སྡུག་པར་རྟོག །མེ་ལོང་ཤིན་ཏུ་ཡོངས་དག་ལ། །ཇི་ལྟར་རང་བཞིན་མེད་པ་ཡི། །གཟུགས་བརྙན་སྣང་བ་དེ་བཞིན་དུ། ། ལྗོན་པ་ཆོས་རྣམས་ཤེས་པར་གྱིས། །ཞེས་གསུངས་པའི་ལུང་ལས། གཟུགས་ལ་སོགས་པ་རང་བཞིན་གྱིས་མ་སྐྱེས་ཀྱང་། འཇིག་རྟེན་གྱི་འཛིན་པའི་ཡུལ་དུ་འགྱུར་ལ། མོ་ཤམ་གྱི་བུ་ནི་མ་ཡིན་པས། འདི་ནི་ཁྱོད་ལ་རང་ཉིད་ལས་མ་ངེས་པ་ཡིན་ནོ། ། གཉིས་པ་ལ། རིགས་པ་དང༌། ལུང་དང་མི་འགལ་བ་གཉིས་ཀྱི་དང་པོ་ནི། ཁོ་བོ་ཅག་ལ་ནི་འདི་བརྩད་དུ་མེད་པ་ཉིད་དེ། འདི་ལྟར་ཁོ་བོ་ཅག་གིས་ནི། གཟུགས་ལ་སོགས་པ་རྣམས་ཀུན་རྫོབ་རང་བཞིན་གྱིས་སྐྱེ་བར་ཁས་བླངས་ནས། དོན་དམ་པར་འགོག་པ་མ་ཡིན་ནོ། །ཅིའི་ཕྱིར་ཞེ་ན། ཇི་ལྟར་མོ་ཤམ་གྱི་བུ་ལ་རང་གི་བདག་ཉིད་ཀྱི་སྐྱེ་བ་དེ་ཁོ་ན་ཉིད་དུ་མེད་ཅིང་འཇིག་རྟེན་གྱི་ཐ་སྙད་དུ་ཡང་ཡོད་པ་མིན་པ་དེ་བཞིན་དུ་གཟུགས་ལ་སོགས་པའི་དངོས་པོ་འདི་ཀུན་ངོ་བོ་ཉིད་ཀྱིས་འཇིག་རྟེན་ཀུན་རྫོབ་དང་དེ་ཁོ་ན་ཉིད་དུ་མ་སྐྱེས་ཏེ། དཔྱད་ན། བདེན་པ་གཉིས་ཀ་རུ་སྤྲོས་པ་དང་བྲལ་བའི་ཕྱིར་རོ། །ངོ་བོ་ཉིད་ཀྱི་སྐྱེ་བ་ཞེས་བྱ་བ་ནི། བློས་བཏགས་པ་ལ་མ་ལྟོས་པར་རང་གི་མཚན་ཉིད་ཀྱིས་སྐྱེ་བ་ཞེས་བྱ་བའི་དོན་ཏོ། །དེ་ནི་བདེན་པ་གཉིས་ཀར་དུ་མི་འཐད་དེ། ངོ་བོ་ཉིད་ཀྱི་རང་བཞིན་ནི་བཅོས་མ་མ་ཡིན་པ་དང་། གཞན་ལ་མི་ལྟོས་པ་དང་། གཞན་དུ་མི་འགྱུར་བ་ཡིན་པའི་ཕྱིར་རོ། །རང་རྒྱུད་པ་དག །སྣང་བ་དང་། མྱོང་བ་དང་། མཐོང་བ་མི་འགོག་གི། བཏགས་པ་འགོག་ཟེར་བ་ནི། དེ་དག་འཕགས་པའི་མཉམ་བཞག་ལ་སྣང་ན། མཉམ་བཞག་འཁྲུལ་པའམ། དེ་དག་དོན་དམ་དུ་འགྱུར་ལ། མི་སྣང་ན་དེ་དག་ཇི་ལྟར་རིགས་པས་དགག་མི་ནུས། ། གཉིས་པ་ནི། གང་གི་ཕྱིར་དེ་ལྟ་ཡིན་པ་དེའི་ཕྱིར་འདི་ལྟར་སྟོན་པ་བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་ན། གདོད་ནས་ཞི་ཞིང་མ་སྐྱེས་པ། །རང་བཞིན་མྱ་ངན་འདས་པ་ཡི། །ཆོས་རྣམས་མགོན་པོ་ཁྱོད་ཀྱིས་བསྟན། །ཞེས་གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ཀུན་གདོད་མ་ནས་ཞི་ཞིང་སྐྱེ་བ་དང་བྲལ་ལ། རང་བཞིན་གྱིས་ཡོངས་སུ་མྱ་ངན་ལས་འདས་པར་གསུངས་པར་གྱུར་པའི་ལུང་ཡོད་པ་དེའི་ཕྱིར། ཆོས་ཐམས་ཅད་རྟག་ཏུ་བདེན་པ་གཉིས་ཀར་དུ་སྐྱེ་བ་ཡོད་པ་མ་ཡིན་ནོ། །དེ་ཡང་ཡེ་ཤེས་ཞི་བའི་ཡུལ་ཡིན་པ་དེའི་ཕྱིར་ཆོས་ཐམས་ཅད་ཞི་བའོ། །དེ་ཅིའི་ཕྱིར་ཞེ་ན། རང་གི་ངོ་བོ་ཉིད་ཀྱིས་མ་སྐྱེས་པའི་ཕྱིར་རོ། །དེའི་རྒྱུ་མཚན་ཡང་རང་བཞིན་གྱིས་མྱ་ངན་ལས་འདས་པའི་ཕྱིར་རོ། ། འགའ་ཞིག་ལ་རང་བཞིན་ཏེ་དངོས་པོ་ཡོད་ན་དེ་སྐྱེ་བར་འགྱུར་ན་ཡང་རང་བཞིན་ཡོད་པ་མ་ཡིན་པས་ཅི་ཞིག་སྐྱེ་བར་འགྱུར། འདིས་ནི་དུས་ཐམས་ཅད་དུ་མ་སྐྱེས་པར་སྟོན་ཏེ། སྔར་མ་བྱུང་བ་ལས་ཕྱིས་འབྱུང་བ་དང་། ཕྱིས་བྱུང་ནས་ཀྱང་འགྱུར་བ་ནི་མ་ཡིན་གྱི། རང་བཞིན་ཉིད་ཀྱིས་ཡོངས་སུ་མྱ་ངན་ལས་འདས་པའོ། ། གདོད་ནས་ཞེས་བྱ་བ་ནི་དེ་དག་རྣལ་འབྱོར་པའི་ཡེ་ཤེས་ཀྱི་གནས་སྐབས་ཁོ་ནར་མ་སྐྱེས་པ་ནི་མ་ཡིན་གྱི། དེའི་གོང་རོལ་འཇིག་རྟེན་པའི་ཐ་སྙད་ཀྱི་གནས་སྐབས་སུ་ཡང་ཆོས་དེ་དག་རང་གི་བདག་ཉིད་ཀྱིས་མ་སྐྱེས་པའོ་ཞེས་བྱ་བའི་དོན་ཏོ། ། གདོད་ཀྱི་སྒྲ་ནི་དང་པོའི་སྒྲའི་རྣམ་གྲངས་ཏེ། འཇིག་རྟེན་གྱི་ཐ་སྙད་ཀྱི་གནས་སྐབས་རྗོད། དེ་ལྟར་ཆོས་ཀྱི་འཁོར་ལོ་བསྐོར་བའི་དུས་སུ་ཆོས་རྣམས་ཁྱོད་ཀྱིས་བསྟན་ཏོ། །ཞེས་ཡོན་ཏན་ཕུལ་དུ་བྱུང་བ་བརྗོད་པའི་སྒོ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སྒྲིབ་པ་རྣམ་སེལ་གྱིས་བསྟོད་པ་ཡིན་ནོ། ། གསུམ་པ་ནི། རང་གི་སྡེ་པ་བྱེ་བྲག་ཏུ་སྨྲ་བ་དང་མདོ་སྡེ་པ་ལ་སོགས་པས་ནི་དངོས་པོ་རྣམས་དོན་དམ་པར་མེད་ན་ཐ་སྙད་དུ་ཡང་མེད་དོ་ཞེས་བརྒལ་དུ་མེད་དོ། །དེ་དག་གི་ལྟར་ན། བུམ་པ་དང་ནགས་ཚལ་ལ་སོགས་པ་འདི་དག་ཀུན་རྫོབ་བཏགས་ཡོད་ཡིན་པའི་ཕྱིར་དོན་དམ་པ་དེ་ཁོ་ན་ཉིད་དུ་མེད་ཅིང་འཇིག་རྟེན་གྱི་རབ་ཏུ་གྲགས་པར་ཡོད་ཅེས་ཁས་བླངས་ཏེ། གང་ལ་བཅོམ་དང་བློ་ཡི་གཞན། །བསལ་ན་དེ་བློ་མི་འཇུག་པ། །བུམ་ཆུ་བཞིན་དུ་ཀུན་རྫོབ་ཏུ། །ཡོད་དེ་དོན་དམ་ཡོད་གཞན་ནོ། །ཞེས་རགས་པ་ཐམས་ཅད་བཏགས་ཡོད་དུ་ཁས་བླངས་པ་ཇི་ལྟ་བ་བཞིན་དུ་དཔྱད་ན། གཟུགས་སོགས་དངོས་པོ་ཐམས་ཅད་ཀྱང་འགྱུར་བས་ན། དོན་དམ་པར་མེད་ན་ཐ་སྙད་དུ་ཡང་མོ་ཤམ་གྱི་བུ་དང་མཚུངས་པར་གཏན་མེད་པར་ཐལ་བར་མི་འགྱུར་རོ། །འདིར་འགྲེལ་བཤད་དུ། རང་གི་སྡེ་པ་དབུ་མ་པ་ལ་སྦྱར་བ་ནི་ནོར་པའོ། །གང་དག་ཐེག་པ་ཆེན་པོའི་གཞུང་ལུགས་འཆད་བཞིན་དུ། བུམ་པ་དང༌། ནགས་ཚལ་དང་། སེམས་ཅན་ལ་སོགས་པ་རྫས་ཡོད་དུ་ཁས་ལེན་པ་ནི། བྱེ་བྲག་སྨྲ་བ་སོགས་ཉན་ཐོས་སྡེ་པའི་ལྟ་བ་ལས་ཀྱང་དམན་ནོ། །གལ་ཏེ་བུམ་པ་གདགས་པའི་རྟེན་ས་ལ་སོགས་པ་རྡུལ་རྫས་བརྒྱད་རྫས་སུ་ཡོད་པའི་ཕྱིར་བུམ་པར་བཏགས་པ་ནི་རྒྱུ་དང་བཅས་པར་རིགས་ན། གང་གི་ལྟར་ན། ཐམས་ཅད་བཏགས་པ་ཙམ་ཁོ་ན་ཡིན་གྱི། གདགས་པའི་རྟེན་རྫས་ཅི་ཡང་མེད་པ་དེ་ལ་ནི་མོ་ཤམ་གྱི་བུ་དང་འདྲ་བར་ཐལ་བ་བཟློག་པ་མེད་པ་ཉིད་དོ་སྙམ་ན། དེ་ཡང་མི་རིགས་ཏེ། གདགས་པའི་རྟེན་ས་ལ་སོགས་པ་རྫས་སུ་སྒྲུབ་པར་མི་ནུས་པའི་ཕྱིར་རོ། །བཞི་བརྒྱ་པ་ལས། གཟུགས་ལ་སོགས་པ་མ་གཏོགས་པར། །ཇི་ལྟར་བུམ་པ་ཡོད་མིན་ལྟར། །དེ་བཞིན་རླུང་སོགས་མ་གཏོགས་པར། ། ོ གས་ཀྱང་ཡོད་པ་མ་ཡིན་ནོ། །ཞེས་དང་། རིན་ཆེན་ཕྲེང་བ་ལས། ས་ཆུ་མེ་དང་རླུང་རྣམས་ནི། །རེ་རེ་ངོ་བོ་ཉིད་དུ་མེད། །གང་གསུམ་མེད་པར་རེ་རེ་མེད། །གཅིག་མེད་པར་ཡང་གསུམ་མེད་དེ། །གལ་ཏེ་གསུམ་མེད་རེ་རེ་མེད། །གཅིག་མེད་པར་ཡང་གསུམ་མེད་ན། །སོ་སོ་རང་ཡོད་མ་ཡིན་ཏེ། །ཇི་ལྟར་འདུས་པ་སྐྱེ་བར་འགྱུར། །ཞེས་སོགས་གསུངས་སོ། །ཇི་ལྟར་རྟག་པ་ལས་མི་རྟག་པར་སྐྱེ་བར་མི་འདོད་པ་བཞིན་དུ། རྫས་སུ་ཡོད་པ་ལས་ཀྱང་རྫས་སུ་མེད་པ་སྐྱེ་བར་མི་རིགས་ཏེ། བཞི་བརྒྱ་པ་ལས། དངོས་པོ་རྟག་པ་ལས་བྱུང་བ། །མི་རྟག་པར་ནི་ཇི་ལྟར་འགྱུར། །རྒྱུ་འབྲས་མཚན་ཉིད་མི་མཐུན་པ། །ནམ་ཡང་མཐོང་བ་མ་ཡིན་ནོ། །ཞེས་སོ། །དེ་ལྟ་ན། བཏགས་པར་ཡོད་པ་མེ་ལོང་དང་བཞིན་ལ་སོགས་པའི་ཚོགས་པ་ལ་བརྟེན་ནས་གཟུགས་བརྙན་བཏགས་པ་ཙམ་དམིགས་པ་དང་། བཏགས་པར་ཡོད་པ་ཀ་བ་ལ་སོགས་པ་ལ་བརྟེན་ནས་ཁྱིམ་དུ་བཏགས་པ་དང་། དེ་བཞིན་དུ། ཤིང་གི་རྟེན་ཅན་ནགས་ཚལ་བཏགས་པ་དང་། རྨི་ལམ་ན་མ་སྐྱེས་པའི་རང་བཞིན་ཅན་གྱི་ས་བོན་ལས་མ་སྐྱེས་པའི་རང་བཞིན་ཅན་གྱི་མྱུ་གུ་སྐྱེ་བར་དམིགས་པ་བཞིན་དུ། དངོས་པོ་བཏགས་པར་ཡོད་པ་ཐམས་ཅད་ཀྱི་བཏགས་པ་ཡང་བརྟགས་པར་ཡོད་པའི་རྟེན་ཅན་དུ་རིགས་ཏེ། ཇི་ལྟར་སྟོན་པས་སྤྲུལ་པ་ནི་ཞེས་པ་ནས། སྨིག་སྒྱུ་རྨི་ལམ་འདྲ་བ་ཡིན་ཞེས་པའི་བར་དུ་གསུངས་སོ། ། གཉིས་པ་ལ། ཀུན་རྫོབ་ཀྱི་སྐྱེ་བ་རྟེན་འབྲེལ་དུ་བསྟན་པ་དངོས་དང༌། རྟེན་འབྲེལ་རྟོགས་པའི་ཕན་ཡོན་གཉིས་ཀྱི། དང་པོ་ནི། གལ་ཏེ་ཁྱོད་ཀྱིས་མཐའ་བཞི་ལས་སྐྱེ་བ་བདེན་པ་གཉིས་ཆར་དུ་ཡང་བཀག་ན། མ་རིག་པ་དང་། འདུ་བྱེད་ལས་རྣམ་པར་ཤེས་པ་དང་། ས་བོན་སོགས་ལས་མྱུ་གུ་སོགས་ཀུན་རྫོབ་དུ་སྐྱེ་བ་དེ་ཇི་ལྟར་ངེས་པར་བྱ་ཞེ་ན། ། གང་གི་ཕྱིར་ཇི་སྐད་བཤད་པའི་ཚུལ་གྱིས་དངོས་པོ་རྣམས་ཀྱི་སྐྱེ་བ་རྒྱུ་མེད་པ་ངོ་བོ་ཉིད་ལས་འབྱུང་བ་མ་ཡིན་པ་དང་། །དབང་ཕྱུག་གི་རྒྱུ་དང༌། ལ་སོགས་པས་དུས་དང་། རྡུལ་དང་། རང་བཞིན་དང་། སྐྱེས་བུ་དང་། སྲེད་མེད་ཀྱི་བུ་སྟེ་ཁྱབ་འཇུག་ལ་སོགས་པ་རྣམས་ཀྱིས་ཀྱང་མ་ཡིན་ཞིང་། བདག་དང་གཞན་དང་གཉིས་ཀ་ལས་ཕྱི་ནང་གི་དངོས་པོ་རྣམས་བདེན་པ་གཉིས་ཀ་རུ་སྐྱེ་བར་འགྱུར་བ་མ་ཡིན་ལ་དེའི་ཕྱིར་སྣང་ཚོད་ཀྱི་རྒྱུ་རྐྱེན་འདི་ལ་བརྟེན་ནས་འབྲས་བུ་འདི་རབ་ཏུ་སྐྱེ་བར་འགྱུར་ཞེས་པ་འདི་ཙམ་ཞིག་ལ་འཇིག་རྟེན་གྱི་ཐ་སྙད་མི་བཅད་པའི་དོན་དུ་བརྟེན་པར་བྱའོ། །བཅོམ་ལྡན་འདས་ཀྱིས། དེ་ལ་ཆོས་ཀྱི་བརྡ་ནི་འདི་ཡིན་ཏེ། འདི་ལྟ་སྟེ། འདི་ཡོད་ན་འདི་འབྱུང་། འདི་སྐྱེས་པས་འདི་སྐྱེ་སྟེ། གང་འདི་མ་རིག་པའི་རྐྱེན་གྱིས་འདུ་བྱེད་རྣམས་ཞེས་སོགས་གསུངས་སོ། །རིན་ཆེན་ཕྲེང་བ་ལས། འདི་ཡོད་པས་ན་འདི་འབྱུང་དཔེར། །རིང་པོ་ཡོད་ན་ཐུང་ངུ་བཞིན། །འདི་སྐྱེས་པས་ན་འདི་སྐྱེ་དཔེར། །མར་མེ་འབྱུང་བས་འོད་བཞིན་ནོ། །ཞེས་དང་། བསྟན་བཅོས་ལས། བྱེད་པོ་ལས་ལ་བརྟེན་བྱས་ཤིང་། །ལས་ཀྱང་བྱེད་པོ་དེ་ཉིད་ལ། །བརྟེན་ནས་འབྱུང་བ་མ་གཏོགས་པར། །གྲུབ་པའི་རྒྱུ་ནི་མ་མཐོང་ངོ༌། །དེ་བཞིན་ཉེར་ལེན་ཤེས་པར་བྱ། །ལས་དང་བྱེད་པོ་བསལ་ཕྱིར་རོ། །བྱེད་པ་པོ་དང་ལས་དག་གིས། ། དངོས་པོ་ལྷག་མ་ཤེས་པར་བྱ། །ཞེས་རྐྱེན་འདི་ཙམ་ཞིག་ཁོ་ན་གསུངས་སོ། ། དོན་ནི། བྱེད་པ་པོ་དང་། ལས་དང་། བདག་དང་། ཉེ་བར་ལེན་པ་དང་། རྒྱུ་དང་འབྲས་བུ་དང་། འགྲོ་བ་དང་འགྲོ་བ་པོ་དང་། བལྟ་བྱ་དང་ལྟ་བྱེད་དང༌། བརྗོད་བྱ་དང་རྗོད་བྱེད་དང་། ཡན་ལག་དང་ཡན་ལག་ཅན་དང་། ཆ་ཤས་དང་ཆ་ཤས་ཅན་དང་། ཡོན་ཏན་དང་ཡོན་ཏན་ཅན་དང་། ཁྱད་གཞི་དང་ཁྱད་ཆོས་དང་། མཚན་གཞི་དང་མཚན་ཉིད་དང་། གཟུང་བ་དང་འཛིན་པ་དང་། ཤེས་པ་དང་། ཤེས་བྱ་དང་། ཚད་མ་དང་། གཞལ་བྱ་དང་། བསྒྲུབ་བྱ་དང་སྒྲུབ་བྱེད་དང༌། སྤང་བྱ་དང་གཉེན་པོ་དང༌། ཟག་བཅས་དང་། ཟག་མེད་དང་། འཇིག་རྟེན་ལས་འདས་པ་དང་། མ་འདས་པ་དང་། གཅིག་དང་ཐ་དད་དང་། ཡོད་པ་དང་མེད་པ་དང་། དངོས་པོ་དང་དངོས་མེད་དང་། རྟག་པ་དང་མི་རྟག་པ་དང་། འདུས་བྱས་དང་འདུས་མ་བྱས་དང་། རྣམ་ཤེས་དང་ཡེ་ཤེས་དང་། བརྫུན་པ་དང་བདེན་པ་དང་། ཆོས་ཅན་དང་ཆོས་ཉིད་དང་། ཀུན་རྫོབ་དང་དོན་དམ་དང་། འཁོར་བ་དང་མྱ་ངན་ལས་འདས་པ་སོགས་མདོར་ན། གཉིས་ཆོས་ཀྱིས་བསྡུས་པའི་ཆོས་ཐམས་ཅད་ཕན་ཚུན་གཅིག་ལ་ལྟོས་ནས་གཅིག་བཞག་པ་མ་གཏོགས་རང་གི་ངོ་བོ་ལྟོས་མེད་དུ་གྲུབ་པ་ནི་འགའ་ཡང་ཡོད་པ་མ་ཡིན་པས་ཆད་པ་དང་། རྟག་པའི་མཐའ་ལས་གྲོལ་ལོ།། དེ་དག་ལ་གཅིག་ཏུ་དང་ཐ་དད་དུ་ལྟ་བ་ནི་སྟོན་པའི་བསྟན་པ་ལས་ཕྱི་རོལ་དུ་གྱུར་པ་ཡིན་ཏེ། བསྟན་བཅོས་ལས། གང་དག་བདག་དང་དངོས་པོ་རྣམས། །དེ་བཅས་ཉིད་དང་ཐ་དད་པར། །སྟོན་པ་དེ་དག་བསྟན་དོན་ལ། །མཁས་སོ་སྙམ་དུ་མི་སེམས་སོ། །ཞེས་སོགས་དེ་དག་གཅིག་དང་ཐ་དད་སོགས་སུ་ལྟ་བ་ནི་བྱིས་པ་རྣམས་ཁོ་ནའི་ཡིན་གྱི། འཕགས་པ་རྣམས་ལ་ནི་མི་མངའ་སྟེ། རིག་པ་དྲུག་ཅུ་པ་ལས། དེ་ཉིད་མ་མཐོང་འཇིག་རྟེན་དང་། །མྱ་ངན་འདས་པར་རློམ་སེམས་ཏེ། ། དེ་ཉིད་མཐོང་བ་འཇིག་རྟེན་དང་། །མྱ་ངན་འདས་པར་རློམ་སེམས་མེད། ། ཅེས་སོ། །དེ་ལ་རྐྱེན་འདི་པ་ཙམ་ཞེས་བྱ་བ་ནི་ཆོས་གང་ཡང་འབྲས་བུ་གང་གི་རྒྱུར་འཇིག་རྟེན་ན་གྲགས་པ་དེ་ཉིད་དེའི་རྒྱུ་ཡིན་གྱི་མི་སྣང་བའི་དབང་ཕྱུག་དང་། ཀུན་གཞི་ལ་སོགས་པ་གཞན་གྱིས་བཏགས་པའི་རྒྱུ་རྣམས་དང་བྲལ་བར་སྟོན་པ་ཡིན་ནོ། །རྐྱེན་འདི་པ་ཙམ་གྱི་རྟེན་འབྲེལ་ནི་རྒྱུ་མེད་དུ་ལྟ་བ་སོགས་ཐམས་ཅད་ཀྱི་གཉེན་པོ་ཡིན་ཏེ། རྒྱུ་མེད་པ་ནི་གང་ལ་ཡང་ལྟོས་པ་མེད་པ་ཡིན་པས། ལྟོས་པའི་རྟེན་འབྲེལ་དང་འགལ་བའི་ཕྱིར་རོ། །དབང་ཕྱུག་སོགས་རྒྱུ་རྟག་པ་དང་། གཅིག་པུ་དང་མི་མཐུན་པ་དང་ཁ་ཡར་བ་ལས་བྱུང་ན། རྟེན་འབྲེལ་དང་འགལ་ཏེ། རྒྱུ་གཅིག་པུ་ལས་བྱུང་ན། རྐྱེན་གཞན་དང་གཞན་ལ་ལྟོས་པ་མི་རིགས་པའི་ཕྱིར་རོ་དང་། རྒྱུ་རྟག་པ་ཡང་བྱ་བྱེད་བྲལ་བས་ལྟོས་པར་མི་རིགས་ལ། རྒྱུ་མི་མཐུན་པ་ལས་འབྱུང་ན་ཡང་། རང་གི་རྒྱུ་རྐྱེན་ལ་ལྟོས་པར་མི་རིགས་ལ། རྒྱུ་ཁ་ཡར་བ་ལས་འབྱུང་ན་ཡང་། ཚོགས་པ་ལ་ལྟོས་པ་མི་རིགས་པའི་ཕྱིར། བདག་དང་གཞན་དང་གཉིས་ཀ་ལས་སྐྱེ་བ་རྣམས་ཀྱང་རྟེན་འབྲེལ་དང་འགལ་ཏེ། རང་ཉིད་རང་ལ་མི་ལྟོས་པའི་ཕྱིར་དང་། རང་ལ་བྱ་བྱེད་འགལ་བའི་ཕྱིར་དང་། རང་མ་གྲུབ་ན་ལྟོས་ས་ལྟོས་ཆོས་གཉིས་ཀ་རུ་མི་རུང་ལ། གྲུབ་ན་ལྟོས་མི་དགོས་པའི་ཕྱིར་རོ། །གཞན་ལའང་མ་གྲུབ་ན། ལྟོས་ས་ལྟོས་ཆོས་གཉིས་ཀ་རུ་མི་རུང་ཞིང་གཞན་དུ་མི་འཐད་ལ། གྲུབ་ན་ལྟོས་མི་དགོས་ཤིང་ལྟོས་ན་ཧ་ཅང་ཐལ་བའི་ཕྱིར་རོ། །གཉིས་ཀ་ལ་སྐྱེ་བའང་སྐྱོན་གཉིས་ཀས་རེག་པའི་ཕྱིར་ལྟོས་པར་འགལ་ལོ། ། དོན་དེ་དག་ས་ལུ་ལྗང་བའི་མདོ་ལས། ས་བོན་གྱི་རྒྱུ་ལས་བྱུང་བའི་མྱུ་གུ་དེ་ཡང་སྐྱེ་བ་ན་བདག་གིས་མ་བྱས། གཞན་གྱིས་མ་བྱས་གཉིས་ཀས་མ་བྱས། དབང་ཕྱུག་གིས་མ་བྱས། དུས་ཀྱིས་མ་བསྒྱུར། ཕྲ་རབ་ལས་མ་བྱུང་། རང་བཞིན་ལས་མ་བྱུང་། ངོ་བོ་ཉིད་ལས་མ་བྱུང་། རྒྱུ་མེད་ལས་མ་སྐྱེས། ཞེས་སོགས་གསུངས་སོ། ། གཉིས་པ་ལ། ལྟ་བ་ངན་པ་ཐམས་ཅད་ཀྱི་གཉེན་པོ་བྱེད་པ་དང་།  དེའི་རྒྱུ་མཚན་གཉིས་ཀྱི་དང་པོ་ནི། དེ་ལྟར་རྐྱེན་འདི་པ་ཙམ་གྱི་རྟེན་ཅིང་འབྲེལ་པར་འབྱུང་བ་བཤད་པ་ན། རྒྱུ་མེད་ལས་སྐྱེ་བ་ལ་སོགས་པའི་རྟོག་པ་འདི་དག་མི་སྲིད་པ་འབའ་ཞིག་ཏུ་མ་ཟད་ཀྱི། གང་གི་ཕྱིར་དངོས་པོ་རྣམས་འདི་ལ་བརྟེན་ནས་འདི་རབ་ཏུ་འབྱུང་ངོ་ཞེས་བྱ་བའི་རིགས་པ་འདི་ཙམ་ཞིག་གིས་བདག་གི་དངོས་པོ་ཡོད་པ་ཐོབ་ཀྱི་གཞན་དུ་མ་ཡིན་པ་དེའི་ཕྱིར་རྟག་པ་དང་། ཆད་པ་དང་། རྟག་པ་དང་། མི་རྟག་པ་དང་། དངོས་པོ་དང་དངོས་པོ་མེད་པ་ལ་སོགས་གཉིས་སུ་འཛིན་པའི་རྟོག་པ་འདི་དག་ཐམས་ཅད་བརྟག་པར་མི་ནུས་པ་དེའི་ཕྱིར་རྟེན་ཅིང་འབྲེལ་པར་འབྱུང་བ་རྐྱེན་འདི་པ་ཙམ་གྱི་རིགས་པ་འདི་ཡིས་ནི་མཐར་འཛིན་པའི་ལྟ་ངན་གྱི་དྲ་བ་མཐའ་དག་གཅོད་པར་བྱེད་པ་ཡིན་ནོ། །འདི་ལྟར། རྐྱེན་འདི་པ་ཙམ་ཞིག་རྟེན་འབྲེལ་གྱི་དོན་དུ་འཇོག་པས་དངོས་པོ་འགའ་ལ་ཡང་རང་བཞིན་ཁས་མ་བླངས་ཏེ། རིགས་པ་དྲུག་ཅུ་པ་ལས། དེ་དང་དེ་བརྟེན་གང་བྱུང་བའི། །རང་གི་ངོ་བོ་དེ་མ་སྐྱེས། །རང་གི་ངོ་བོར་མ་སྐྱེས་གང་། །དེ་ནི་སྐྱེས་ཞེས་ཇི་སྐད་བྱ། །ཞེས་དང་། བསྟན་བཅོས་ལས། རྟེན་ཅིང་འབྲེལ་པར་འབྱུང་བ་གང་། །དེ་ནི་སྟོང་པ་ཉིད་དུ་བཤད། །དེ་ནི་རྒྱུར་བྱས་གདགས་པ་སྟེ། ། དེ་ནི་དབུ་མའི་ལམ་ཡིན་ནོ་ཞེས་དང་། ཀླུའི་རྒྱལ་པོ་མ་དྲོས་པས་ཞུས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པར་བཤད། །གང་ཞིག་སྟོང་ཉིད་ཤེས་དེ་བག་ཡོད་ཡིན་ཞེས་སོ། །གང་གི་ཚེ། དེ་ལྟར་རང་བཞིན་ཁས་མ་བླངས་པ་དེའི་ཚེ། རང་བཞིན་མེད་པ་ན་ལྟ་བ་ངན་པ་རྣམས་གང་ཞིག་ཏུ་འབྱུང་བར་འགྱུར། དེ་ལྟར་ན། རྟེན་ཅིང་འབྲེལ་པར་འབྱུང་བ་ནི་ལྟ་བ་ངན་པ་ཐམས་ཅད་ཀྱི་གཉེན་པོ་ དང་། ཆོས་ཐམས་ཅད་སྤྲོས་བྲལ་སྟོང་པ་ཉིད་དུ་སྒྲུབ་པའི་རིགས་པ་དམ་པ་དང་། གསུང་རབ་ཐམས་ཅད་ཀྱི་བརྗོད་བྱའི་དེ་ཁོ་ན་ཉིད་དང་། ཀུན་རྫོབ་དང་། དོན་དམ་པའི་བདེན་པ་གཉིས་ཟུང་དུ་འཇུག་པའི་དབུ་མའི་ལམ་དང་། འཕགས་པའི་སྐྱེ་བོ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་པར་དགོངས་ཏེ། བཅོམ་ལྡན་འདས་ཀྱིས་ཀྱང་། རྟེན་ཅིང་འབྲེལ་པར་འབྱུང་བ་མཐོང་བ་དེས། དཀོན་མཆོག་གསུམ་དང་། བདེན་པ་བཞི་སོགས་མཐོང་བར་གསུངས་ཤིང༌། སློབ་དཔོན་གྱིས་ཀྱང་། དབུ་མ་གཏམ་ཚོགས་དང་། རིགས་ཚོགས་དང་། བསྟོད་པའི་ཚོགས་ཐམས་ཅད་དུ་རྟེན་འབྲེལ་གསུང་བ་འབའ་ཞིག་གི་སྒོ་ནས། བཅོམ་ལྡན་འདས་ལ་བསྟོད་ཅིང་། རྟེན་འབྲེལ་གྱི་སྒོ་ནས་གསུང་རབ་མཐའ་དག་དང་། ཤེས་བྱ་ཐམས་ཅད་གཏན་ལ་ཕབ་པ་ཡིན་ནོ། ། གཉིས་པ་ནི། གལ་ཏེ་རང་བཞིན་འགའ་ཞིག་ཡོད་ན་ནི། དེའི་སྐྱེ་བ་ངོ་བོ་ཉིད་ལས་འབྱུང་བའམ། བདག་དང་གཞན་དང་གཉིས་ཀ་དང་། དབང་ཕྱུག་ལ་སོགས་པ་དག་ལས་འབྱུང་ཞིང་སྐྱེས་ཟིན་གནས་པས་རྟག་པ་དང་། འཇིག་པས་ཆད་པ་ལ་སོགས་པའི་རྟོག་པ་རྣམས་ཡུལ་གྱི་དངོས་པོ་ཡོད་པའི་ཕྱིར་ན། སྐྱེ་བར་འགྱུར་བ་རིགས་ཏེ། རྒྱལ་བ་མ་ཕམ་པས། གཞན་གྱི་ཆོས་རྣམས་ཀྱང་ཡོད་ལ། །ཤེས་བྱ་ལ་ཡང་སྟོན་པ་ཡིས། །སྒྲིབ་པ་ཟད་པར་བརྗོད་པ་གང་། །དེ་ལ་ཁོ་བོས་མཚར་དུ་བརྩིས། །ཅེས་གསུངས་པ་ལྟར་རོ། །གང་གི་ཕྱིར་ཇི་སྐད་བཤད་པའི་རིགས་པས་དངོས་པོ་རྣམས་ལ་རང་བཞིན་ཇི་ལྟར་མེད་པ་དེ་ལྟར་ཡོངས་སུ་དཔྱད་ཟིན་པ་དེའི་ཕྱིར། རྣལ་འབྱོར་པ་འཕགས་པའི་ལམ་མངོན་སུམ་དུ་མཛད་པས་མ་གཟིགས་པའི་ཚུལ་གྱིས་དེ་ཁོ་ན་ཉིད་གཟིགས་པ་དག་གིས་ཆོས་གང་ང་ ལ་ཡང་དངོས་པོ་རྡུལ་ཙམ་ཡང་མེད་པར་གཟིགས་པ་རྣམས་ལ་ནི་གཟུགས་དང་། ཚོར་བ་དང་། དགེ་བ་དང་། མི་དགེ་བ་དང་། དངོས་པོ་དང་། དངོས་མེད་ལ་སོགས་པའི་རྟོག་པ་ཐོག་མ་མེད་པ་ནས་གོམས་པ་འདི་རྣམས་ཀྱང་མི་འབྱུང་ཞིང་། དེ་དག་ལས་བཟློག་པར་འགྱུར་ཏེ། དཔེར་ན། བུད་ཤིང་མེད་པར་མེ་ཡོད་པ་མིན་པ་དེ་བཞིན་ནོ། །དེ་ཡང་མིག་སྨན་བསྐུས་པས་སྐྲ་ཤད་ལ་སོགས་པའི་རྟོག་པ་ལོག་པ་ཉིད་རབ་རིབ་ཅན་ལ་འབྲས་བུར་འགྱུར་གྱི། སྐྲ་ཤད་ལ་སོགས་པ་ཡུལ་གཞན་དུ་སོང་བའམ། སྐྲ་ཤད་མ་ཡིན་པར་གྱུར་པ་ནི་མ་ཡིན་པ་བཞིན་དུ། དངོས་པོའི་རྟོག་པ་བཟློག་པ་ཙམ་དུ་ཟད་ཀྱི། དངོས་པོ་གཞན་དུ་སོང་བའམ། གཞན་དུ་གྱུར་པའམ། མེད་པར་སོང་བ་ནི་མ་ཡིན་ནོ། །སྤྱོད་འཇུག་ལས། དཔྱད་བྱ་རྣམ་པར་དཔྱད་བྱས་ནས། །རྣམ་དཔྱོད་ལ་ནི་རྟེན་ཡོད་མིན། །རྟེན་མེད་ཕྱིར་ན་མི་སྐྱེ་སྟེ། །དེ་ཡང་མྱ་ངན་འདས་པར་རྗོད། །ཅེས་དང་། སྟོང་ཉིད་བག་ཆགས་གོམས་པས་ནི་ཞེས་སོགས་ཚིགས་བཅད་གསུམ་སྔར་དྲངས་པ་ལྟར་རོ། ། བཞི་པ་ལ་རྣམ་དཔྱོད་ཀྱི་འབྲས་བུ་དངོས་དང་། རྣམ་དཔྱོད་མཛད་པ་ཐུགས་རྗེའི་རྒྱུ་ལས་བྱུང་བར་བསྟན་པ་གཉིས་ཀྱི། དང་པོ་ནི། གང་གི་ཕྱིར་རང་བཞིན་གྱིས་སྟོང་པའི་ཆོས་ཉིད་དེ་ལྟ་བུ་མི་ཤེས་པའི་སོ་སོ་སྐྱེ་བོ་རྣམས་ནི་སྲིན་བུའི་ཁ་ཆུ་ལྟར་རང་གི་རྣམ་པར་རྟོག་པས་བཅིངས་པ་དེའི་ཕྱིར་ཆོས་ཉིད་འདི་དེ་ལྟར་ཐུགས་སུ་ཆུད་པ་ན། མཐའ་གང་དུ་ཡང་མི་རྟོག་པའི་རྣལ་འབྱོར་པ་འཕགས་པ་རྣམས་ནི་རྣམ་པར་གྲོལ་བར་འགྱུར་ཏེ། བཅོམ་ལྡན་འདས་ཀྱིས། རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡིན། །མི་རྟོག་ཏིང་འཛིན་ལ་གནས་ན། །མཁའ་བཞིན་དྲི་མ་མེད་པར་འགྱུར། །ཞེས་གསུངས་པ་ལྟར་རོ། ། དེ་ལྟ་བས་ན་མཐར་འཛིན་པའི་རྟོག་པ་རྣམས་མ་ལུས་པ་ལོག་པར་འགྱུར་བ་གང་ཡིན་པ་དེ། སློབ་དཔོན་གྱི་དབུ་མའི་བསྟན་བཅོས་ལས་བཤད་པའི་རྣམ་པར་དཔྱོད་པའི་འབྲས་བུར་རྣམ་པར་བཞག་པར་མཁས་པ་རྣམས་གསུང་ངོ༌། །བཞི་བརྒྱ་པ་ལས། དངོས་པོ་རང་བཞིན་གྱིས་ཡོད་ན། །སྟོང་མཐོང་ཡོན་ཏན་ཅི་ཞིག་ཡོད། །རྟོག་པས་མཐོང་བ་འཆིང་བ་སྟེ། །དེ་ཉིད་འདིར་ནི་འགོག་པ་ཡིན། ། ཞེས་སོ། །དོན་ནི། བཅོམ་ལྡན་འདས་དང་། སློབ་དཔོན་ཀླུ་སྒྲུབ་ཀྱི་གསུང་རབ་དང་། དབུ་མའི་བསྟན་བཅོས་རྣམས་སུ་ཆོས་ཀྱི་སྒོ་མཐའ་ཡས་པ་གསུངས་ཤིང་། རིགས་པའི་ཚོགས་མཐའ་ཡས་པ་བཀོད་པའི་དགོས་པ་ནི། སེམས་ཅན་རྣམས་ཀྱི་ཐོག་མ་མེད་པ་ནས་གོམས་པའི་རྣམ་པར་རྟོག་པ་མཐའ་ཡས་པ་བཟློག་པའི་ཕྱིར་དུ་མཛད་པ་ཡིན་ཏེ་དེ་མ་བཟློག་ན་མི་གྲོལ་བའི་ཕྱིར་རོ། །དེས་ན་རྣམ་རྟོག་གང་གི་གཉེན་པོར་གསུངས་པའི་གསུང་རབ་དང་། རིགས་པ་དེས་རྣམ་རྟོག་དེ་ཉིད་བཟློག་པ་ན། དེའི་དགོས་པ་གྲུབ་པའི་ཕྱིར་དེའི་བཟློག་ཕྱོགས་ཀྱི་རྣམ་པར་རྟོག་པ་བསྐྱེད་པ་ནི་མ་ཡིན་ནོ། །དཔེར་ན། ཡོད་པ་འགོག་པ་ན་ཡོད་འཛིན་གྱི་རྣམ་རྟོག་ཇི་སྲིད་ཡོད་པ་དེ་སྲིད་དུ། དེ་འགོག་པའི་འཐད་པ་སྟོན་གྱི། དེ་ཁེགས་པ་ན་ཡོད་པ་མ་ཡིན་པའམ། མེད་པར་འཛིན་པའི་རྣམ་རྟོག་བསྐྱེད་པ་མ་ཡིན་ཏེ། དེ་ཉིད་ཀྱང་ཡུལ་གྱི་གནས་ལུགས་ལ་མ་ཞུགས་པས་འཆིང་བ་ཡིན་པའི་ཕྱིར་རོ། །སློབ་དཔོན་གྱིས། འདིར་ནི་ཡོད་ཉིད་འགོག་པ་སྟེ། །མེད་ཉིད་ཡོངས་སུ་འཛིན་པ་མིན། །ནག་པོ་མིན་ཞེས་སྨྲས་པ་ན། །དཀར་པོ་ཡིན་ཞེས་མ་བརྗོད་བཞིན། །ཞེས་གསུངས་པ་ལྟར་རོ། །འདིར་ཟབ་མོའི་དོན་ལ་མ་སྦྱངས་་དུ་ཤིང་མི་མོས་པ་དག །ཡོད་མེད་གང་དུའང་མི་འདོད་པ་དེ་ཅང་མེད་ཆད་པའི་ལྟ་བར་འགྱུར་རོ་ཟེར་རོ། །ཡོད་མེད་གཉིས་ཀ་མི་འདོད་པས་མེད་པར་འགྱུར་ན། ཡོད་པར་ཡང་ཅིའི་ཕྱིར་མི་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། །ཡོད་པ་སུན་ཕྱུང་བས་མེད་པར་ལྟ་བ་ཡིན་ནོ་སྙམ་ན། འོ་ན་མེད་པ་སུན་ཕྱུང་བས་ཡོད་པར་ལྟ་བ་ཅིའི་ཕྱིར་མ་ཡིན། སློབ་དཔོན་གྱིས། ཡང་དག་ཇི་བཞིན་ཡོངས་ཤེས་པས། །མེད་དང་ཡོད་པར་མི་འདོད་པ། །དེ་ཕྱིར་མེད་པ་པར་འགྱུར་ན། །ཅི་ཕྱིར་ཡོད་པ་པར་མི་འགྱུར། །གལ་ཏེ་ཡོད་པ་སུན་ཕྱུང་པས། །དོན་གྱིས་འདི་ནི་མེད་པར་བསླན། །དེ་བཞིན་མེད་པ་སུན་ཕྱུང་བས། །ཡོད་པར་ཅི་ཡི་ཕྱིར་མི་བསླན། །ཞེས་གསུངས་པ་ལྟར་རོ། །དེས་ན་ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། །མཐའ་བཞི་ལས་ནི་རྣམ་གྲོལ་བ། །དེ་ཉིད་དབུ་མ་པ་ཡིས་རིག །ཅེས་སོགས་ཀྱི་དོན་ལ། གང་དག་ཀུན་རྫོབ་ཐམས་ཅད་ཡོད་པ་དང་། དོན་དམ་ཐམས་ཅད་མེད་པར་སྨྲ་བ་དང་། ཀུན་རྫོབ་ཏུ་ཐམས་ཅད་ཡོད། དོན་དམ་པར་ཐམས་ཅད་ཡོད་པ་མ་ཡིན་ཞེས་སྨྲ་ཞིང་། ཐ་སྙད་དུ་ཡོད་པས་ཡོད་པའི་གོ་ཆོད་པར་འདོད་པ་དང་། གཞན་དག་དོན་དམ་ཐམས་ཅད་ཡོད་ཅིང་། ཀུན་རྫོབ་ཐམས་ཅད་མེད་པར་སྨྲ་བ་རྣམས་ཀྱིས་ནི། གཞུང་དེ་ཕྱིན་ཅི་ལོག་ཏུ་བཀྲལ་ཞིང་། རྒྱལ་བ་སྲས་དང་སློབ་མར་བཅས་པའི་དགོངས་པ་ལས་ཕྱི་རོལ་དུ་གྱུར་པ་སྟེ། དེ་དག་གི་ལྟར་ན། ཡོད་ཡིན་མེད་ཡིན་ཡོད་མེད་ཡིན། །གཉིས་ཀའི་བདག་ཉིད་མིན་པའང་ཡིན། །མཐའ་བཞི་ལས་ནི་མ་གྲོལ་བའི། །དེ་ཉིད་དབུ་མ་པ་ཡིས་རིག །ཅེས་པ་ཁོ་ན་ཡིན་པའི་ཕྱིར་རོ། ། ཆོས་ཐམས་ཅད་ཀྱི་གནས་ལུགས་སྤྲོས་པ་དང་བྲལ་བ་ཡང་མ་ཡིན་པར་འགྱུར་ཏེ།བདེན་པ་གཉིས་ཀ་ཡང་ཡོད་མེད་དམ་རྟག་ཆད་ཀྱི་མཐར་ལྷུང་བའི་ཕྱིར་རོ། །དེ་དག་གི་ལྟར་ན། འཇིག་རྟེན་དང་འཇིག་རྟེན་ལས་འདས་པའི་ཐ་སྙད་མཐའ་དག་མི་འཐད་པར་འགྱུར་ཏེ། རང་བཞིན་གྱིས་ཡོད་པ་བསྒྱུར་དུ་མི་རུང་ཞིང་། མེད་པ་བྱ་བྱེད་དང་བྲལ་བའི་ཕྱིར། བདེན་གཉིས་ལ་ཡོད་འཛིན་དང་མེད་འཛིན་གྱི་རྣམ་པར་རྟོག་པ་སྤང་དུ་མི་རུང་བའི་ཕྱིར་རོ། །བདེན་པ་གཉིས་པོ་ཆོས་ཅན་དང་ཆོས་ཉིད་དུའང་མི་རུང་སྟེ། ཡོད་པའང་མེད་པའི་ཆོས་ཅན་དང་ཆོས་ཉིད་གང་དུའང་མི་རུང་ལ། མེད་པའང་ཡོད་པའི་ཆོས་ཅན་དང་ཆོས་ཉིད་གང་དུའང་མི་རུང་བའི་ཕྱིར་རོ། །དེས་ན་ཐར་པ་དོན་དུ་གཉེར་བ་རྣམས་ཀྱིས་ཡོད་མེད་དུ་ཞེན་པ་གཉིས་ཀ་སྤང་དགོས་ཏེ། དེ་དག་མ་སྤངས་པར་ཐར་པ་མི་ཐོབ་པའི་ཕྱིར་རོ། ། དེ་ལ་དགོངས་ནས། བཅོམ་ལྡན་འདས་ཀྱིས་ཀྱང་། འཕགས་པ་ཤེས་རབ་ཀྱི་ཕ་རོལ་དུ་ཕྱིན་པ་དང་། ཏིང་ངེ་འཛིན་རྒྱལ་པོ་དང་དཀོན་མཆོག་བརྩེགས་པ་དང་། ལང་ཀར་གཤེགས་པ་དང་། ཀ་ཏ་ཡ་ན་ལ་གདམས་པ་སོགས་ཐེག་པ་ཆེ་ཆུང་གི་གསུང་རབ་ཐམས་ཅད་དུ་ཡོད་མེད་དུ་ལྟ་བ་གཉིས་ཀ་སྤང་བར་གསུངས་ཤིང༌། སློབ་དཔོན་གྱིས་ཀྱང་། བསྟན་བཅོས་ཐམས་ཅད་ལས། དེ་གཉིས་ཀ་སྤང་བར་གསུངས་ཏེ། རྩ་བ་ལས། ཡོད་ཅེས་བྱ་བ་རྟག་པར་ལྟ། །ཞེས་སོགས་སྔར་དྲངས་པ་ལྟར་དང༌། བློ་ཆུང་གང་དག་དངོས་རྣམས་ལ། །ཡོད་པ་ཉིད་དང་མེད་ཉིད་དུ། །ལྟ་བ་དེས་ནི་བལྟ་བྱ་བ། །ཉེ་བར་ཞི་བ་ཞི་མི་མཐོང་། །ཞེས་དང་། རིན་ཆེན་ཕྲེང་བ་ལས། གནས་མེད་ཆོས་འདིས་སྐྲག་གྱུར་པའི། །སྐྱེ་བོ་གནས་ལ་མངོན་དགའ་ཞིང་། །ཡོད་དང་མེད་པར་ཞེན་པས་ན། །མི་མཁས་རྣམས་ནི་ཕུང་བར་འགྱུར། །ཞེས་དང་། མེད་པ་པ་ནི་ངན་འགྲོར་འགྲོ། །ཡོད་པ་པ་ནི་བདེ་འགྲོར་འགྲོ། །ཡང་དག་ཇི་བཞིན་ཡོངས་ཤེས་ཕྱིར། །གཉིས་ལ་མི་བརྟེན་ཐར་པར་འགྱུར། །ཞེས་དང་། རིགས་པ་དྲུག་བཅུ་པ་ལས། ཡོད་པས་རྣམ་པར་མི་གྲོལ་ཏེ། །མེད་པས་སྲིད་པ་འདི་ལས་མིན། །དངོས་དང་དངོས་མེད་ཡོངས་ཤེས་པས། །བདག་ཉིད་ཆེན་པོ་རྣམ་པར་གྲོལ། །ཞེས་དང༌། བསམ་གྱིས་མི་ཁྱབ་པར་བསྟོད་པ་ལས། ཡོད་ཅེས་པ་ནི་རྟག་པར་ལྟ། །མེད་ཅེས་པ་ནི་ཆད་པར་ལྟ། །དེས་ན་མཐའ་གཉིས་བྲལ་བ་ཡི། །ཆོས་དེ་ཁྱོད་ཀྱིས་བསྟན་པ་མཛད། །དེས་ན་ཆོས་རྣམས་མུ་བཞི་དང་། །བྲལ་བ་ཉིད་ཀྱིས་བཀའ་རྩལ་ལགས། །རྣམ་ཤེས་བྱ་བའང་མ་ལགས་ན། །ཚིག་གི་སྤྱོད་ཡུལ་ག་ལ་ལགས། ། ཅེས་གསུངས་པ་ལྟར་རོ། །དེའི་ཕྱིར་གནས་ལུགས་ཟབ་མོའི་དོན་ལ་རིགས་པས་རྣམ་དཔྱོད་མི་ནུས་པ་རྣམས་ཀྱིས་ཀྱང་། སངས་རྒྱས་དང་འཕགས་པ་ཀླུ་སྒྲུབ་ལ་སོགས་པའི་ལུང་ལ་བརྟེན་ནས་ཀྱང་། མོས་པ་ཡིད་ལ་བྱེད་པའི་ཚུལ་གྱིས་ཡོད་མེད་དུ་ལྟ་བ་ཐོག་མར་བཀག་སྟེ། རིམ་གྱིས་སོ་སོར་རྟོག་པའི་ཤེས་རབ་ཀྱིས་ཡང་དག་པའི་ལྟ་བ་བསྐྱེད་པར་བྱའོ། །དེ་ལྟར་ན། གང་གི་ཕྱིར་དངོས་པོ་བརྟེན་ནས་རབ་འབྱུང་བས་ཞེས་སོགས་ཚིགས་བཅད་གསུམ་གྱིས་རྟེན་འབྲེལ་ལ་སོགས་པའི་རིགས་པའི་ཚོགས་མཐའ་ཡས་པས་ཆོས་ཐམས་ཅད་སྟོང་པ་ཉིད་དུ་གཏན་ལ་ཕབ་པས་མཐར་འཛིན་གྱི་རྟོག་པ་ཐམས་ཅད་བཟློག་པར་འགྱུར་བ་བསྟན་བཅོས་སུ་རིགས་པ་མཐའ་ཡས་པས་རྣམ་པར་དཔྱད་པའི་དགོས་པ་ཡིན་པར་གསུངས་པས། ། ཐར་པ་དོན་དུ་གཉེར་བ་རྣམས་ཀྱིས། ཐོག་མར་ཆོས་ཐམས་ཅད་ཀྱི་གནས་ལུགས་རང་བཞིན་མེད་པར་དཔྱོད་པའི་རིགས་པའི་ཚོགས་དུ་མས་མངོན་ཞེན་གྱི་རྟོག་པ་མཐའ་དག་གི་ཡུལ་རང་བཞིན་མེད་པར་གཏན་ལ་ཕབ་སྟེ། སོ་སོར་རྟོག་པའི་ཤེས་ I ..   རབ་ཀྱི་མིང་ཅན་ལྷག་མཐོང་བསྐྱེད་ནས། དེའི་དོན་ལ་རྩེ་གཅིག་ཏུ་མཉམ་པར་འཇོག་པའི་ཞི་གནས་ལ་བརྟེན་ནས་ལྷག་མཐོང་གི་ལྟ་བ་རྣམ་པར་དག་པ་དེ་ཉིད་ཡང་ནས་ཡང་དུ་གོམས་པར་བྱ་སྟེ། མདོ་ལས། སྐྱེ་བ་པོ་ཡིས་ལྷག་མཐོང་དང་། ། ཞི་གནས་གོམས་པར་བྱས་ན་ནི། །གནས་ངན་ལེན་གྱི་འཆིང་བ་དང་། །མཚན་མའི་འཆིང་ལས་རྣམ་གྲོལ་འགྱུར། །ཞེས་གསུངས་པ་ལྟར་རོ། །གཞན་དུ་ན། གནས་ལུགས་དཔྱོད་པའི་ཤེས་རབ་དང་བྲལ་བའི་ཏིང་ངེ་འཛིན་ཙམ་གྱིས་ནི་ཉོན་མོངས་པ་དང་། ཤེས་བྱའི་སྒྲིབ་པ་ཐམས་ཅད་ཀྱི་རྩ་བ་བདག་ཏུ་འཛིན་པ་དང་། ། དངོས་པོ་ལ་མངོན་པར་ཞེན་པ་ལ་མི་གནོད་པས། ཉོན་མོངས་དང་། རྣམ་རྟོག་མངོན་གྱུར་རེ་ཞིག་འགག་པ་ཙམ་སྲིད་ཀྱང་གཏན་ནས་འཇོམས་ནུས་པ་མ་ཡིན་ཏེ། ཕྱི་རོལ་པའི་བསམ་གཏན་དང་། འདུ་ཤེས་མེད་པའི་སྙོམས་པར་འཇུག་པ་ལ་སོགས་བཞིན། འཕགས་པ་ཏིང་ངེ་འཛིན་རྒྱལ་པོ་ལས། ཏིང་ངེ་འཛིན་དེ་བསྒོམ་པར་བྱེད་མོད་ཀྱི། །དེས་ནི་བདག་ཏུ་འདུ་ཤེས་འཇིག་མི་བྱེད། །དེ་ཡིས་ཉོན་མོངས་ཕྱིར་ཞིང་རབ་འཁྲུག་སྟེ། །ལྷག་སྤྱོད་འདི་ན་ཏིང་འཛིན་བསྒོམ་བཞིན། །གལ་ཏེ་ཆོས་ལ་བདག་མེད་སོ་སོར་རྟོག །སོ་སོར་དེ་བརྟགས་གལ་ཏེ་བསྒོམ་པ་ནི། །དེ་ཉིད་མྱ་ངན་འདས་ཐོབ་འབྲས་བུའི་རྒྱུ། །རྒྱུ་གཞན་གང་ཡིན་དེས་ནི་ཞི་མི་འགྱུར། །ཞེས་དང་། སྤྱོད་འཇུག་ལས། དམིགས་པ་དང་བཅས་པའི་སེམས། །འགའ་ཞིག་ལ་ནི་གནས་པར་འགྱུར། །སྟོང་པ་ཉིད་དང་བྲལ་བའི་སེམས། །འགགས་པ་སླར་ཡང་སྐྱེ་འགྱུར་ཏེ། །འདུ་ཤེས་མེད་པའི་སྙོམས་འཇུག་བཞིན། །དེས་ན་སྟོང་ཉིད་བསྒོམ་པར་བྱ། །ཞེས་སོ། །ཐོས་བསམ་གྱི་ཤེས་རབ་ཙམ་ཡོད་ཀྱང་། དེའི་དོན་ཏིང་ངེ་འཛིན་གྱིས་ཡུན་རིང་དུ་གོམས་པར་མ་བྱས་ནའང་ཉོན་མོངས་དང་རྣམ་རྟོག་ཐོག་མེད་ནས་གོམས་པ་རྒྱུན་གཅོད་མི་ནུས་ཏེ། ལྷག་བསམ་བསྐུལ་བ་ལས། བུ་རམ་ཤིང་ཤུན་སྙིང་པོ་ཅི་ཡང་མེད། །དགའ་བར་བྱ་བའི་རོ་ནི་ནང་ན་འདུག །ཤུན་པ་ཟོས་པའི་མིས་ནི་བུ་རམ་རོ། །ཞིམ་པོ་རྙེད་པར་ནུས་པ་མ་ཡིན་ནོ། །ཇི་ལྟར་ཤུན་པ་དེ་བཞིན་སྨྲ་བ་སྟེ། །རོ་ལྟ་བུ་ནི་འདི་ལ་དོན་སེམས་ཡིན། །ཞེས་དང་། སངས་རྒྱས་ཕལ་པོ་ཆེ་ལས། ཇི་ལྟར་དམུས་ལོང་རི་མོ་མཁན། །ཚོང་འདུས་དབུས་སུ་འདྲིར་བཅུག་ཀྱང་། །རང་གིས་དེ་ཉིད་མཐོང་བ་མེད། །མ་བསྒོམས་ཆོས་ཀྱང་དེ་དང་འདྲ། ། ཇི་ལྟ་འགྲོ་བ་མང་པོ་ལ། །ཟས་དང་སྐོམ་དག་བྱིན་བྱས་ཀྱང་། །རང་ཉིད་བཀྲེས་ནས་ཤི་བ་ལྟར། །མ་བསྒོམས་ཆོས་ཀྱང་དེ་དང་འདྲ། །ཡང་དག་སངས་རྒྱས་བསྟན་པ་འདི། །ཐོས་པ་ཙམ་གྱིས་མི་གྲུབ་བོ། །དཔེར་ན་ལ་ལ་ཆུ་རླུང་གིས། ། སྟོབས་མེད་ནན་གྱིས་ཁྱེར་བ་ན། །སྐོམ་ནས་ཤི་བར་གྱུར་པ་ལྟར། །མ་བསྒོམས་ཆོས་ཀྱང་དེ་བཞིན་ནོ། །དཔེར་ན་མཚོ་ཁའི་མཉན་པ་བཞིན། །སྐྱེ་བོ་ཐམས་ཅད་སྒྲོལ་བྱེད་ཀྱང་། །བདག་ཉིད་དེ་ན་འཆི་འགྱུར་བ། །མ་བསྒོམས་ཆོས་ཀྱང་དེ་བཞིན་ནོ། །ཞེས་གསུངས་པ་ལྟར་རོ། །ཞི་ལྷག་ཟུང་དུ་འབྲེལ་ན། ཉོན་མོངས་དང་རྣམ་རྟོག་ས་བོན་དང་བཅས་པ་འཇོམས་པར་ནུས་ཏེ། མདོ་ལས། བསམ་གཏན་གྱིས་ནི་ཉོན་མོངས་པ་རྣམས་གནོན་ཏོ། །ཤེས་རབ་ཀྱིས་ནི་བག་ལ་ཉལ་ལེགས་པར་འཇོམས་པར་བྱེད་དོ་ཞེས་དང་ཞི་གནས་སྟོབས་ཀྱིས་གཡོ་བ་མེད་པར་འགྱུར། ལྷག་མཐོང་གིས་ནི་རིགས་དང་འདྲ་བར་འགྱུར་ཞེས་གསུངས་པ་ལྟར་རོ། །དེས་ན། སློབ་དཔོན་གྱིས་ཀྱང་། ལས་དང་ཉོན་མོངས་ཟད་པས་ཐར། །ལས་དང་ཉོན་མོངས་རྣམ་རྟོག་ལས། །དེ་དག་སྤྲོས་ལས་སྤྲོས་པ་ནི། །སྟོང་པ་ཉིད་ཀྱིས་འགག་པར་འགྱུར། །ཞེས་སོགས་དབུ་མའི་བསྟན་བཅོས་ལས་སྤྲོས་པ་ཐམས་ཅད་སྟོང་ཉིད་རྟོགས་པའི་རིགས་པས་འགོག་པར་གསུངས་ཤིང་། བཅོམ་ལྡན་འདས་ཀྱིས་ཀྱང་གསུང་རབ་ཐམས་ཅད་ལས། ཆོས་ཐམས་ཅད་ལ་སྒྱུ་མ་དང་། རྨི་ལམ་ལ་སོགས་པ་བརྫུན་པའི་དཔེ་ཐམས་ཅད་ཀྱིས་སོ་སོར་དཔྱོད་པ་ཐེག་པ་ཆེན་པོའི་གསུང་རབ་ཐམས་ཅད་ལས་གསུངས་ཤིང་། ཐེག་དམན་གྱི་མདོ་སྡེ་དག་ལས་ཀྱང་། གཟུགས་ལ་སོགས་པ་དབུ་བ་རྡོས་པ་ལྟ་བུ་ལ་སོགས་པ་སོ་སོར་རྟོགས་པར་གསུངས་པའི་ཕྱིར། གནས་ལུགས་ཀྱི་དོན་ལ་འཁྲུལ་པ་ཐམས་ཅད་འཇོམས་པར་བྱེད་པའི་སོ་སོར་རྟོགས་པའི་ཤེས་རབ་སྐྱེད་པ་ལ་འབད་པར་བྱའོ། ། གཉིས་པ་ལ། དངོས་དང་། ཀླན་ཀ་སྤང་བ་དང༌། ཆགས་སྡང་སྤངས་ཏེ་རྣམ་དཔྱོད་སྒོམ་པར་རིགས་པ་གསུམ་གྱི། དང་པོ་ནི། དེ་ཉིད་ཀྱི་ཕྱིར་སློབ་དཔོན་གྱིས་དབུ་མའི་བསྟན་བཅོས་ལས། རིགས་པའི་ཚོགས་དུ་མས་རྣམ་པར་དཔྱད་པ་ཤིན་ཏུ་རྒྱ་ཆེར་མཛད་པ་གང་ཡིན་པ་དེ་ནི་རྩོད་ལ་ཆགས་པ་སྟེ། གཞན་ཟིལ་གྱིས་མནན་པར་འདོད་པའི་ཕྱིར་མ་མཛད་དོ་ཞེས་ཤེས་པར་བྱ་སྟེ། རྣམ་པར་དཔྱོད་པ་ན་དབུ་མའི་བསྟན་བཅོས་ལས་དེ་ཁོ་ན་ཉིད་བསྟན་པ་ནི། སེམས་ཅན་གྱི་དེ་ཁོ་ན་ཉིད་འདི་ལྟ་བུ་ཕྱིན་ཅི་མ་ལོག་པར་རྟོགས་ནས་ཐར་པ་ཐོབ་པར་གྱུར་ན་ཅི་མ་རུང་ཞེས་སྐྱེ་བོ་རྣམས་རྣམ་པར་གྲོལ་བར་བྱ་བའི་ཕྱིར་ནི་ཡིན་ནོ། ། གཉིས་པ་ནི་གལ་ཏེ་ཁྱོད་ཀྱིས་རྒོལ་བ་གཞན་གྱིས་ཇི་ལྟར་བརྟགས་པ་ཐམས་ཅད་བཀོད་ཅིང་བསྟན་བཅོས་ལས་ཇི་ལྟ་བ་བཀག་པ་མ་ཡིན་ནམ། དེའི་ཕྱིར་བསྟན་བཅོས་ཀྱི་འཇུག་པ་ནི་རྩོད་པའི་ཕྱིར་ཡིན་པས། རྟོག་པ་བཟློག་པ་ཙམ་ཞིག་ཁོ་ན་འབྲས་བུ་ཇི་ལྟར་རྣམ་པར་གཞག་ཅེ་ན། རྣམ་པར་དཔྱད་པ་ནི་རྩོད་ པའི་ཕྱིར་མ་ཡིན་མོད་ཀྱི། འོན་ཀྱང་། གལ་ཏེ་རྣམ་པར་དཔྱད་པའི་སྒོ་ནས་དེ་ཁོ་ན་ཉིད་རྣམ་པར་བཤད་པ་ན་རང་བཞིན་གྱིས་སྟོབས་ཆུང་བའི་གཞན་གྱི་གཞུང་ལུགས་རྣམས་བདག་ཉིད་ཐན་མི་ཚུགས་ཤིང་། སྣང་བ་ཉེ་བ་ན་མུན་པ་ལྟར་རང་ཉིད་འཇིག་པར་འགྱུར་བ་དེས་ན་ཁོ་བོ་ཅག་ལ་ཉེས་པ་ཅི་ཡང་མེད་དོ། །བརྒྱ་པ་ལས། ཆོས་འདི་དེ་བཞིན་གཤེགས་རྣམས་ཀྱིས། །རྩོད་པ་མཛད་ཕྱིར་གསུངས་མ་ཡིན། །འོ་ན་མེ་ཡིས་བུད་ཤིང་ལྟར། །འདི་ཡིས་ཕས་ཀྱི་རྒོལ་བ་སྲེག །ཅེས་གསུངས་སོ། ། གསུམ་པ་ནི། དེ་ལྟ་མ་ཡིན་ཏེ། རྩོད་པའི་ཕྱིར་ཆོས་བསྟན་ན་དེའི་ཚེ་ཐེ་ཚོམ་མེད་པར་གཞན་ཕྱོགས་སྐྱོན་དང་ལྡན་པ་ལ་སྡང་ཞིང་རིགས་པ་དང་ལྡན་པའི་རང་གི་ཕྱོགས་ལ་རྗེས་སུ་ཆགས་པར་འགྱུར་བས་རྟོག་པ་ལྡོག་པ་མི་སྲིད་དེ། དབུ་མ་སྙིང་པོ་ལས། ཕྱོགས་སུ་ལྷུང་བས་སེམས་གདུངས་པས། །ཞི་བ་ན་ཡང་རྟོགས་མི་འགྱུར། །ཞེས་པ་ལྟར། རང་གི་ལྟ་བ་ལ་ཆགས་པ་དང་དེ་བཞིན་དུ་གཞན་གྱི་ལྟ་བ་ལ་འཁྱུག་པ་གང་ཡིན་པ་དེ་དག་རྟོག་པ་ཉིད་ཡིན་པའི་ཕྱིར། རྟོག་པ་མ་ལོག་པས་བཅིངས་པ་ཉིད་དུ་འགྱུར་གྱི། ཐར་པ་ནི་མ་ཡིན་ནོ། །གང་གི་ཕྱིར་ཆོས་འདི་རྩོད་པའི་ཕྱིར་མ་བསྟན་པ་དེའི་ཕྱིར་རང་གི་ཕྱོགས་ལ་འདོད་ཆགས་པ་དང་། གཞན་གྱི་ཕྱོགས་ལ་ཁོང་ཁྲོ་བ་རྣམ་པར་བསལ་ཏེ། དེ་ཁོ་ན་ཉིད་རྟོགས་པར་འདོད་པས་གནས་ལུགས་རྣམ་པར་དཔྱོད་པ་ན་མྱུར་དུ་གྲོལ་བར་འགྱུར་རོ། །རིགས་པ་དྲུག་ཅུ་པ་ལས། རྩོད་མེད་ཆེ་བའི་བདག་ཉིད་ཅན། །དེ་དག་ལ་ནི་ཕྱོགས་མེད་དོ། །གང་རྣམས་ལ་ནི་ཕྱོགས་མེད་པ། །དེ་ལ་གཞན་ཕྱོགས་ག་ལ་ཡོད། །ཅེས་དང་། བརྒྱ་པ་ལས། རང་གི་ཕྱོགས་ལ་ཆགས་ཡོད་ཅིང་། །་** * གཞན་གྱི་ཕྱོགས་ལ་མི་དགའ་ན། །མྱ་ངན་འདས་པར་མི་འགྲོ་སྟེ། །གཉིས་སྤྱོད་ཞི་བར་ཡོང་མི་འགྱུར། །ཞེས་དང་། མདོ་སྡེ་ལས། གང་ཞིག་ཆོས་འདི་ཐོས་ནས་ཆགས་བྱེད་ཅིང་། །ཆོས་མ་ཡིན་པ་ཐོས་ནས་ཁོང་ཁྲོ་བྱེད། །ང་རྒྱལ་རྒྱགས་པས་བཅོམ་པ་ལོག་པ་དེ། །ང་རྒྱལ་དབང་གིས་སྡུག་བསྔལ་རྗེས་སུ་མྱོང་། །ཞེས་གསུངས་སོ། །དེས་ན་ཆགས་སྡང་དང་མངོན་ཞེན་སྤངས་ཏེ། གཟུ་བོར་གནས་པས་གནས་ལུགས་ལ་ཐོས་བསམ་སྒོམ་གསུམ་གྱི་ཤེས་རབ་བསྐྱེད་པར་བྱའོ། ། གཉིས་པ་ལ། གང་ཟག་གི་བདག་དགག་དགོས་པའི་རྒྱུ་མཚན་དང་། དེ་དགག་པའི་རིགས་པ་རྒྱས་པར་བཤད། བཀག་ནས་གང་ཟག་བརྟེན་ནས་བཏགས་པ་ཙམ་དུ་བསྟན་པ་གསུམ་གྱི། དང་པོ་ནི། དེ་ལྟར་ལུང་དང་རིགས་པ་དག་གིས་ཆོས་ཀྱི་བདག་མེད་པ་བསྟན་ནས། དེའི་འོག་ཏུ་གང་ཟག་གི་བདག་མེད་པ་བསྟན་པར་བྱ་སྟེ། འདོད་ཆགས་ལ་སོགས་པའི་ཉོན་མོངས་པ་རྣམས་དང་། སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་ལས་འདས་པའི་སྐྱོན་རྣམས་མ་ལུས་པ་ནི་ང་དང་ང་ཡི་རྣམ་པར་ཞུགས་པའི་ཤེས་རབ་ཉོན་མོངས་ཅན་འཇིག་ཚོགས་ལ་ལྟ་བ་ལས་བྱུང་སྟེ། མདོ་ལས། ཉོན་མོངས་པ་༌་ཐམས་ཅད་ནི་འཇིག་ཚོགས་ལ་ལྟ་བའི་རྩ་བ་ཅན་འཇིག་ཚོགས་ལ་ལྟ་བའི་རྒྱུ་ཅན་འཇིག་ཚོགས་ལ་ལྟ་བའི་ཀུན་ཏུ་འབྱུང་བ་ཅན་དག་གོ་ཞེས་གསུངས་ཤིང་༌། འཇིག་ལྟ་མ་སྤངས་པ་རྣམས་ལ་འདུ་བྱེད་མངོན་པར་འགྲུབ་པའི་ཕྱིར་དང་། སྐྱེ་བ་ལ་སོགས་པའི་སྡུག་བསྔལ་འབྱུང་བའི་ཕྱིར། ཀུན་ནས་ཉོན་མོངས་པ་གསུམ་མ་ལུས་པ་འཇིག་ལྟ་ལས་བྱུང་བར་བློ་ཡིས་མཐོང་བར་གྱུར་པས་འཇིག་ལྟ་དགག་པ་རིགས་ཤིང་། དེ་ཡང་། དེའི་ཡུལ་སུན་མ་ཕྱུང་བར་སྤོང་བར་མི་ནུས་པས་བདག་ནི་འཇིག་ལྟ་འདི་ཡི་དམིགས་པའི་ཡུལ་ཡིན་ཏེ། ངར་འཛིན་པ་ནི་བདག་གི་ཡུལ་ཅན་དུ་རྟོགས་པར་བྱས་ནས་ཉོན་མོངས་པ་དང་། སྐྱོན་མ་ལུས་བ་སྤང་བར་འདོད་པས་འཇིག་ལྟ་སྤང་བྱ་ཡིན་ལ། དེའང་གང་ཟག་གི་བདག་མེད་པ་ཉིད་ཁོང་དུ་ཆུད་པས་སྤོང་བར་འགྱུར་བས་གྲོལ་བ་དོན་གཉེར་གྱིས་སྣ་ཚོགས་པ་ཡི་འཇིག་ཚོགས་ལ་ལྟ་བའི་དམིགས་པར་འགྱུར་བ་བདག་ཅེས་བྱ་བ་འདི་ཅི་ཞིག་ཅེས་ཇི་ཐོག་མར་བདག་ནི་འགོག་པར་བྱེད་ཅིང་། རྣམ་པར་དཔྱོད་པར་བྱེད་དོ། །བདག་བཀག་པ་ལས་འཇིག་ལྟ་སྤངས་པར་གྱུར་ན། ཉོན་མོངས་དང་སྐྱོན་མ་ལུས་པ་བཟློག་པས་བདག་ལ་རྣམ་པར་དཔྱོད་པ་ནི་ཐར་པ་སྒྲུབ་པའི་ཐབས་ཡིན་པའི་ཕྱིར་རོ། །འདིར། གང་ཟག་གི་བདག་མེད་པ་དང་། ཞར་ལ་ཆོས་ཀྱི་བདག་མེད་པའི་ངོས་འཛིན་ཅུང་ཟད་བཤད་ན། བསལ་བྱ་གང་ཟག་དང་། ཆོས་ཀྱི་བདག་ནི་གང་། དེ་དག་འགོག་པའི་རིགས་པ་ནི་ཅི། དེ་དག་ཚུལ་ཇི་ལྟར་མེད་སྙམ་ན། དེ་ལ་གང་ཟག་གི་བདག་ནི། བདག་དང་བདག་གིར་འཛིན་པའི་འཇིག་ཚོགས་ལ་ལྟ་བའི་ཞེན་པའི་ཡུལ་ལ་བདག་དང་སེམས་ཅན་དང༌། གང་ཟག་དང༌། སྐྱེས་བུ་དང༌། སྲོག་ཆགས་དང་། ཤེད་བུ་དང་། ཤེད་བདག་དང་། ཚོར་བ་པོ་ལ་སོགས་པར་གྲགས་ཏེ། དེ་ལ་ཡང་འཇིག་ལྟ་ལྷན་སྐྱེས་ཀྱི་ཡུལ་དང་། ཀུན་བཏགས་ཀྱི་ཡུལ་གཉིས་ལས། དང་པོ་ནི། སེམས་ཅན་ཐམས་ཅད་ལ་ཐོག་མ་མེད་པ་ནས། བདག་དང་བདག་གིར་འཛིན་པའི་བག་ཆགས་ཡོངས་སུ་གོམས་པ་ལས་མི་དགེ་བའི་བཤེས་གཉེན་དང་གྲུབ་མཐའ་ངན་པས་བཏགས་པ་ལ་སོགས་པ་གང་ལའང་མ་ལྟོས་པར་ཕུང་པོ་ལ་དམིགས་ནས་ངའོ་བདག་གོ་འདི་ནི་ངའི་འོ་བདག་གིའོ་སྙམ་དུ་ཡིད་ལ་བྱེད་པ་ཐ་ན་བྱ་དང་རི་དྭགས་ཚུན་ཆོད་ལའང་འབྱུང་བ་གང་ཡིན་པ་ནི་འཇིག་ལྟ་ལྷན་སྐྱེས་ཞེས་བྱ་ལ། དེའི་ཡུལ་ནི་འཇིག་ལྟ་ལྷན་སྐྱེས་ཀྱི་ཡུལ་དུ་གྱུར་པའི་བདག་སྟེ། གྲུབ་མཐས་བཏགས་པ་མ་ཡིན་ནོ། །འཇིག་ལྟ་ཀུན་བཏགས་ཀྱི་ཡུལ་ལའང་གསུམ་སྟེ། ཆོས་འདི་པ་ལས་ཕྱི་རོལ་པ་རྣམས་ཀྱིས་ཕུང་པོ་ལས་དོན་གཞན་དུ་རྟག་གཅིག་རང་དབང་ཅན་སོགས་སུ་སྒྲོ་འདོགས་པ་དང་། མང་པོས་བཀུར་བ་ཁ་ཅིག་གི་ཕུང་པོའམ། སེམས་ཉིད་བདག་ཏུ་སྨྲ་བ་དང་། གནས་མའི་བུ་པ་དག ཕུང་པོ་དང་དེ་ཉིད་དང་། གཞན་དུ་བརྗོད་དུ་མེད་པར་ལྟ་བ་རྣམས་སོ། །དེ་དག་ནི་འཇིག་ལྟ་ཀུན་བཏགས་ཞེས་བྱ་སྟེ། ཐོག་མ་མེད་པའི་བག་ཆགས་གོམས་པ་འབའ་ཞིག་ལས་རང་ཤུགས་ཀྱིས་བྱུང་བ་མ་ཡིན་གྱི། བཤེས་གཉེན་ངན་པ་དང་། གྲུབ་མཐའ་ཕྱིན་ཅི་ལོག་ལ་ཐོས་བསམ་སྒོམ་པ་བྱས་པ་སོགས་ཀྱི་རྐྱེན་ལས་རྟོག་པས་གསར་དུ་སྒྲོ་བཏགས་པ་ཡིན་པའི་ཕྱིར་རོ། །དེ་དག་གི་འཛིན་སྟངས་ཀྱི་ཡུལ་ནི་འཇིག་ལྟ་ཀུན་བཏགས་ཀྱི་ཡུལ་དུ་གྱུར་པའི་བདག་གོ། །ཆོས་ཀྱི་བདག་ནི་གང་ཟག་མ་ཡིན་པའི་ཕུང་པོ་དང་། ཁམས་དང་། སྐྱེ་མཆེད་ཀྱིས་བསྡུས་པའི་བདག་གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ལ་འཇིག་རྟེན་པ་དང་གྲུབ་མཐའ་སྨྲ་བ་རྣམས་ཀྱིས་རང་གི་ངོ་བོ་ཉིད་དང་། ཁྱད་པར་རྟག་མི་རྟག་སོགས་སྣ་ཚོགས་སུ་སྒྲོ་བཏགས་པ་གང་ཡིན་པའོ། །དེ་དག་འགོག་པར་བྱེད་པའི་རིགས་པ་ནི་གཞུང་ནས་འཆད་པར་འགྱུར་བ་ལྟར་ཕྱི་རོལ་པ་དང་། མང་པོས་བཀུར་བ་དང་། གནས་མའི་བུ་པ་རྣམས་ཀྱི་བདག་འགོག་པར་བྱེད་པའི་རིགས་པ་རྣམས་ཡིན་ཞིང་། ཆོས་ཀྱི་བདག་འགོག་པའི་རིགས་པ་ནི་སྔར་བཤད་པ་ལྟར་རོ། །དེ་ལ་འཇིག་ལྟ་ལྷན་སྐྱེས་ཀྱི་ཡུལ་དུ་གྱུར་པའི་བདག་ནི་མ་དཔྱད་ན་ཐ་སྙད་ཙམ་དུ་ཡོད་དེ། ། སེམས་ཅན་ཐམས་ཅད་ལ་ངའོ་ཞེས་དང་། ང་ཡིའོ་ཞེས་མངོན་པར་ཞེན་པ་མཐོང་བའི་ཕྱིར་རོ། །ཀུན་བཏགས་ཀྱི་ཡུལ་ནི་གྲུབ་མཐའ་ལོག་པ་མངོན་པར་ཞེན་པ་དང་། དེའི་བག་ཆགས་ཡོད་པའི་གང་ཟག་རྣམས་འབའ་ཞིག་གིས་བཏགས་པ་ཙམ་དུ་ཟད་ཀྱི། དེ་ལྟ་བུའི་གྲུབ་མཐའི་ཐ་སྙད་སོགས་འཇིག་རྟེན་པ་རྣམས་ལ་མ་གྲགས་པའི་ཕྱིར་ཐམས་ཅད་ལ་མཐུན་པར་སྣང་བའི་ཐ་སྙད་དུ་ཡོད་པའང་མ་ཡིན་ལ། ཀུན་རྫོབ་ཀྱི་བདེན་པར་ཡོད་པའང་མ་ཡིན་ནོ། །འོན་ཏེ། འཇིག་རྟེན་པ་རྣམས་ཕུང་པོ་ལས་གཞན་དུ་བདག་ཏུ་མི་འཛིན་པའི་ཕྱིར། ཕྱི་རོལ་པ་དག་གིས་བཏགས་པའི་བདག་ཐ་སྙད་དུ་ཡང་མེད་པ་བདེན་མོད་ཀྱི། མང་པོས་བཀུར་བ་དག་གི་བདག་ནི་ཐ་སྙད་དུ་ཡོད་དེ། སེམས་ཅན་རྣམས་ཕུང་པོ་ལ་དམིགས་ནས་བདག་ཏུ་འཛིན་པའི་ཕྱིར་རོ། །དེ་བཞིན་དུ་གནས་མའི་བུ་པ་རྣམས་ཀྱི་བདག་ཀྱང་ཐ་སྙད་དུ་ཡོད་དེ། འཇིག་རྟེན་པ་རྣམས་བདག་ཕུང་པོ་ལས་དེ་ཉིད་དང་གཞན་དང་རྟག་པ་དང་མི་རྟག་པ་ལ་སོགས་པར་མི་དཔྱོད་པའི་ཕྱིར་རོ་སྙམ་ན། མ་ཡིན་ཏེ། དེ་དག་ནི་རིགས་པས་དཔྱད་ནས། ངར་འཛིན་གྱི་རྟེན་ཕུང་པོར་ཁས་ལེན་ཞིང་། ། དེ་ཉིད་དང་གཞན་དུ་བརྗོད་དུ་མེད་པར་ཁས་ལེན་པ་ཡིན་པས། དཔྱད་ན་སྙད་དུ་ཡང་མི་སྲིད་པའི་ཕྱིར་དང་། འཇིག་རྟེན་ལ་དེ་ལྟར་མ་གྲགས་པའི་ཕྱིར་རོ།། འཇིག་རྟེན་པ་རྣམས་ནི་རིགས་པས་དཔྱད་ནས་དེ་ལྟར་ཁས་ལེན་པ་མ་ཡིན་པས། ། མ་དཔྱད་ན། ངར་འཛིན་གྱི་རྟེན་ཕུང་པོ་ཡིན་པ་ལ་འགལ་བ་མེད་ཅིང་། དེ་ཉིད་དང་གཞན་སོགས་སུ་དཔྱོད་པ་མ་ཞུགས་པ་ཙམ་དུ་ཟད་ཀྱི། བརྗོད་དུ་མེད་པའི་རྒྱུ་མཚན་གྱིས་བདེན་པར་འདོད་པའང་མ་ཡིན་པའི་ཕྱིར་རོ། །རིགས་པས་དཔྱད་པའམ་འཕགས་པའི་མཉམ་བཞག་གི་ངོ་ན་ནི། ལྷན་སྐྱེས་དང༌། ཀུན་བཏགས་ཀྱི་ཡུལ་གྱི་བདག་ཐམས་ཅད་ཡོད་པ་མ་ཡིན་ཏེ། འཆད་པར་འགྱུར་བའི་ རིགས་པ་མཐའ་དག་གིས་གནོད་པའི་ཕྱིར་རོ། །དེ་ལྟ་ན་ལྷན་སྐྱེས་ཀྱི་ཡུལ་གྱི་བདག་ནི་ཐ་སྙད་མ་དཔྱད་པར་ཀུན་རྫོབ་ཏུ་ཡོད་པ་མི་འགོག་ཀྱང་། དཔྱད་ན་རང་བཞིན་གྱིས་ཡོད་པ་བདེན་པ་གཉིས་ཆར་དུ་འགོག་སྟེ། དེའི་ཡུལ་ཅན་འཇིག་ལྟ་ལྷན་སྐྱེས་ལ་བརྟེན་ནས་ཉོན་མོངས་པ་དང་། སྐྱོན་མ་ལུས་པ་འབྱུང་བའི་ཕྱིར་དང་འཕགས་པའི་མཉམ་བཞག་གིས་ཐ་སྙད་དུ་ཡང་མ་གཟིགས་པའི་ཕྱིར་རོ། ། ཀུན་བཏགས་པའི་བདག་ནི་བདེན་པ་གཉིས་ཀ་རུ་འགོག་སྟེ། འཕགས་པ་དང་འཇིག་རྟེན་པ་གང་དང་ཡང་མི་མཐུན་པའི་ཕྱིར་དང་། དེའི་ཡུལ་ཅན་གྱི་བདག་ཏུ་ལྟ་བས་ལྷན་སྐྱེས་ཀྱི་བདག་ཏུ་ལྟ་བ་ཡང་འཕེལ་ཞིང་རྒྱས་ལ་རྟས་པར་འགྱུར་བའི་ཕྱིར་དང་། དེ་ལ་མངོན་པར་ཞེན་ན་ཐར་པ་དང་ཐམས་ཅད་མཁྱེན་པའི་ལམ་མཐའ་གཉིས་སྤངས་པ་དབུ་མའི་ལམ་གྱིས་ངེས་པར་འབྱུང་བར་མི་འགྱུར་བའི་ཕྱིར་རོ། །འོན་ཏེ། འཁོར་བའི་རྩ་བ་ལྷན་སྐྱེས་ཀྱི་བདག་ཏུ་འཛིན་པ་ཡིན་པས། དེའི་ཡུལ་གྱི་བདག་འགོག་པའི་རིགས་པ་གཞུང་དུ་མི་བརྗོད་པར་ཀུན་བཏགས་པའི་བདག་འགོག་པའི་རིགས་པ་འབའ་ཞིག་བརྗོད་པ་མི་རིགས་སོ་སྙམ་ན་མ་ཡིན་ཏེ། ། ལྷན་སྐྱེས་ཡུལ་གྱི་བདག་དང་། གང་ཟག་དང་། སེམས་ཅན་ལ་སོགས་པ་ནི་མ་དཔྱད་པར་ཐ་སྙད་ཁས་ལེན་པའི་ཚེ་དགག་བྱ་མ་ཡིན་ཞིང་དགག་མི་ནུས་ལ། བཀག་པ་ལ་དགོས་པའང་མེད་པའི་ཕྱིར་མི་འགོག་ལ། དཔྱད་ནས་འགོག་པའི་ཚེ་ནི་རིགས་པའི་དཔྱོད་ཚུལ་གསུམ་ལས་མི་འདའ་བས་ཀུན་བཏགས་པའི་བདག་གསུམ་འགོག་པའི་རིགས་པ་གང་ཡིན་པ་རྣམས་ལྷན་སྐྱེས་ཀྱི་བདག་འགོག་པའི་རིགས་པའང་ཡིན་ཞིང་འཇིག་ལྟའི་རིའི་རྩེ་མོ་ཉི་ཤུའི་ཡུལ་ཐམས་ཅད་བཀག་པའི་ཕྱིར། གཞུང་དུ་ལྷན་སྐྱེས་ཀྱི་བདག་མ་བཀག་པ་མ་ཡིན་ནོ། །ཆོས་ཀྱི་བདག་ནི་ གཟུགས་ནས་རྣམ་མཁྱེན་གྱི་བར་ངོ་བོ་ཉིད་དུ་ཞེན་པ་ཕལ་ཆེར་ཐ་སྙད་འཁྲུལ་ངོ་ཙམ་དུ་ཡོད་ཅིང་། ཁྱད་པར་དུ་ཞེན་པ་རྣམས་ཀྱི་ཡང་འཇིག་རྟེན་ལ་ཐ་སྙད་གྲགས་པའམ་གྲགས་སུ་རུང་བ་དེ་བཞིན་གཤེགས་པའི་གསུང་རབ་ལས་ཐ་སྙད་ཙམ་དུ་གདུལ་བྱའི་ངོར་གསུངས་པ་ཕལ་ཆེ་བ་ཡང་ཐ་སྙད་འཁྲུལ་ངོར་ཡོད་ལ། འཇིག་རྟེན་ལ་མ་གྲགས་ཤིང་། དེ་བཞིན་གཤེགས་པས་མ་གསུངས་པ། ཕྱི་ནང་གི་མུ་སྟེགས་རྣམས་ཀྱི་རྟོག་པས་བརྟགས་པ། ཤེས་བྱ་ཚིག་གི་དོན་དྲུག་དང་། དགུ་དང༌། རང་བཞིན་ཉི་ཤུ་རྩ་བཞི་ལ་སོགས་པ་རྣམས་དང་། རྡུལ་ཕྲན་ཆ་མེད་དང་། ཕྱི་རོལ་གྱི་དོན་ལྐོག་ན་མོ་དང་། གཉིས་མེད་ཀྱི་གཞན་དབང་བདེན་པ་དང་། ཀུན་གཞིའི་རྣམ་པར་ཤེས་པ་ལ་སོགས་པ་ནི་ཐ་སྙད་དུ་ཡོད་པ་མ་ཡིན་ནོ། ། ཡང་དག་པར་གཟུགས་ནས་རྣམ་མཁྱེན་གྱི་བར་གྱི་ཆོས་ཀྱི་ངོ་བོ་ཉིད་དང་། ཁྱད་པར་དུ་སྒྲོ་བཏགས་པ་ཐམས་ཅད་བདེན་པ་གཉིས་ཀ་རུ་རང་བཞིན་གྱིས་སྟོང་སྟེ། སྔར་རྒྱས་པར་བཤད་ཟིན་ཏོ། ། གཉིས་པ་ལ། ཕུང་པོ་ལ་རྣམ་པ་ལྔས་དཔྱད་དེ་བདག་དགག་པ་དང་། དེ་ཉིད་དང་། གཞན་དུ་བརྗོད་དུ་མེད་པའི་བདག་དགག་པ་དང༌། བཀག་པའི་མཇུག་བསྡུ་བ་གསུམ་གྱི་དང་པོ་ལ། ཕུང་པོ་ལས་དོན་གཞན་པའི་བདག་དགག ། ཕུང་པོ་དང་ངོ་བོ་གཅིག་པའི་བདག་དགག །ཕུང་པོ་དང་རྟེན་དང་བརྟེན་པའི་བདག་དགག །ཕུང་པོ་དང་ལྡན་པའི་བདག་དགག །བཀག་པའི་དོན་བསྡོམས་ཏེ་འཇིག་ལྟའི་མཐའ་ཉི་ཤུའི་གཉེན་པོར་འགྱུར་ཚུལ་དང་ལྔའི་དང་པོ་ལ། ཕྱོགས་སྔ་མ་བརྗོད་པ་དང་། དེ་དགག་པ་གཉིས་ཀྱི་དང་པོ་ནི། འཇིག་ཚོགས་ལ་ལྟ་བའི་དམིགས་པ་བདག་དེའི་རང་བཞིན་ཅི་ཞིག །དེ་ཉིད་མི་ཤེས་སོ་ཞེ་ན། དེ་ནལ་རེ་ཤིག་གཞན་གྱིས་ཀུན་བཏགས་པའི་བདག་གི་རང་བཞིན་བསྟན་པར་བྱ་སྟེ། ། དེ་ལ་གྲངས་ཅན་པ་དག་ནི། རྩ་བའི་རང་བཞིན་རྣམ་འགྱུར་མ་ཡིན་ལ། །ཆེན་པོ་སོགས་བདུན་རང་བཞིན་རྣམ་འགྱུར་ཞིང་། །བཅུ་དྲུག་པོ་ནི་རྣམ་པར་འགྱུར་བ་སྟེ། །སྐྱེས་བུ་རང་བཞིན་མ་ཡིན་རྣམ་འགྱུར་མིན། །ཞེས་སྨྲ་སྟེ། དེ་ལ་རང་བཞིན་ནི། པྲ་ཀྲི་ཏ་ཞེས་པ་རབ་ཏུ་བྱེད་པའོ། །གནས་སྐབས་གང་ཞིག་ཏུ་བྱེད་ཅེ་ན། སྐྱེས་བུའི་འདོད་པ་མཐོང་བའི་དུས་སུའོ། །སྐྱེས་བུ་ཡུལ་ལ་ལོངས་སྤྱོད་པར་འདོད་པའི་དུས་སུ། སྒྲ་ལ་སོགས་པ་སྐྱེས་བུས་ལོངས་སྤྱོད་བྱ་རྣམས་འབྱིན་པར་བྱེད་པའི་ཕྱིར་རང་བཞིན་ཡིན་ལ། འབྱིན་ཚུལ་ནི་རང་བཞིན་ལས་ཆེན་པོ་སྟེ། བློའི་རྣམ་གྲངས་སོ། །དེ་ལས་ང་རྒྱལ་ལོ། །དེ་ལས་བཅུ་དྲུག་པོའི་ཚོགས་སོ། ། བཅུ་དྲུག་པོའི་སྒྲ་སོགས་དེ་ཙམ་ལྔ་ལས་འབྱུང་བ་ལྔ་འབྱུང་ངོ༌། །རྩ་བའི་རང་བཞིན་རྒྱུ་ཁོ་ན་ཡིན་གྱི། ཆེན་པོ་སོགས་ལྟར་རྣམ་པར་འགྱུར་བ་མ་ཡིན་ནོ། ། ཆེན་པོ་དང་། ང་རྒྱལ་དང་དེ་ཙམ་ལྔ་སྟེ་བདུན་པོ་རྒྱུ་འབྲས་གཉིས་ཀ་ཡིན་ཏེ། རང་གི་རྣམ་འགྱུར་ལ་ལྟོས་ནས་རང་བཞིན་ཡིན་ལ། རྩ་བའི་རང་བཞིན་ལ་ལྟོས་ནས་རྣམ་འགྱུར་ཡིན་ནོ། །དབང་པོ་བཅུ་དང་ཡིད་དང་འབྱུང་བ་ལྔ་སྟེ། བཅུ་དྲུག་པོ་ནི་རྣམ་འགྱུར་ཁོ་ན་ཡིན་ཏེ། འབྲས་བུ་མི་བསྐྱེད་པའི་ཕྱིར་དང་། རྒྱུ་ལས་འབྱུང་བའི་ཕྱིར་རོ། །སྐྱེས་བུ་ནི་རང་བཞིན་རྣམ་འགྱུར་གཉིས་ཀ་མ་ཡིན་ཏེ། འབྲས་བུ་མི་བསྐྱེད་པའི་ཕྱིར་དང་། རྒྱུ་ལས་མ་བྱུང་བའི་ཕྱིར་རོ། །རིམ་པ་འདིས་རྣམ་འགྱུར་གྱི་ཚོགས་ཐམས་ཅད་སྐྱེས་པས་འདོད་པ་སྐྱེས་པའི་སྐྱེས་བུ་ཉེ་བར་ཟ་བ་པོ་ཇི་ལྟར་འགྱུར་བ་བརྗོད་པར་བྱ་སྟེ། རྣ་བ་ལ་སོགས་པའི་དབང་པོ་ཡི་ཀྱིས་བྱིན་གྱིས་བརླབས་པ་དག་གིས་ཡོངས་སུ་བཟུང་བའི་ཡུལ་སྒྲ་ལ་སོགས་པ་ལ་བློས་ཞེན་པར་བྱེད་ལ། ཞེན་པར་བྱས་པའི་དོན་ལ་སྐྱེས་བུ་སེམས་པར་བྱེད། དེ་ལྟར་སྐྱེས་བུ་སེམས་པ་ཡོད་པའི་རང་གི་ངོ་བོ་ཡིན་པའི་ཕྱིར། བདག་ཡུལ་དག་ཉེ་བར་ལོངས་སྤྱོད་པས་ཟ་བ་པོ་ཞེས་བྱ་ལ། དེའི་ཚེ་འཁོར་བ་ཞེས་བརྗོད་དོ། །དེ་ལྟར་འདོད་པས་ཡུལ་ཉེ་བར་ལོངས་སྤྱོད་ཅིང་། གང་གི་ཚེ་ཆགས་པ་ཆུང་བ་ཉིད་ཀྱིས། སྐྱེས་བུ་ཡུལ་དག་ལ་ཆགས་པ་དང་བྲལ་བར་གྱུར་པའི་ཚེ། རིམ་གྱིས་བསམ་གཏན་བསྒོམ་ཞིང་། ལྷའི་ཤེས་པ་ཡང་དག་པར་བླངས་པས་ལྷའི་མིག་གིས་རང་བཞིན་ལ་ལྟ་བར་བྱེད་པ་ན། གཞན་གྱི་བུད་མེད་ལྟར་རང་བཞིན་ངོ་ཚ་བར་གྱུར་པས། བདག་ལ་མི་འགྲོ་ཞིང་བྲལ་བར་འགྱུར་རོ། །རྣམ་འགྱུར་གྱི་ཚོགས་ཐམས་ཅད་ཀྱང་སྐྱེ་བའི་རིམ་པ་ལ་ལུགས་ལས་བཟློག་པའི་སྒོ་ནས་དེ་ཉིད་དུ་རབ་ཏུ་མི་གསལ་བར་གྱུར་པ་དེའི་ཚེ། སྐྱེས་བུ་ཉག་གཅིག་གནས་ཏེ། དེའི་ཕྱིར་གྲོལ་བ་ཞེས་བྱའོ། །དེ་ནི་རྣམ་འགྱུར་རྣམས་ཞར་ཟིན་ཀྱང་། ཞ་བར་མི་འགྱུར་བས་རྟག་ཏུ་ཡན་གར་བའི་ངོ་བོར་གནས་པའི་ཕྱིར་རྟག་པའི་དངོས་པོའོ། །རང་བཞིན་ཉིད་བྱེད་པོ་ཡིན་ཞིང་། རྣམ་འགྱུར་རྣམས་ལས་ཀྱང་ཁ་ཅིག་བྱེད་པོ་ཡིན་པའི་ཕྱིར། བདག་ནི་བྱ་བ་ལ་སྙོམས་ལས་ཅན་ཡིན་པས་བྱེད་པོ་མིན་པའི་བདག་གོ། །རྡུལ་མུན་སྙིང་སྟོབས་ཀྱི་རང་བཞིན་མེད་པའི་ཕྱིར་ཡོན་ཏན་མེད་པ་ཉིད་དོ། །ཁྱབ་པའི་ཕྱིར་བྱ་བ་མེད་པ་ཉིད་དོ། །དེ་དག་ནི་སྐྱེས་བུའི་ཁྱད་པར་རོ། །དེ་ལ་རང་བཞིན་བྱེད་པ་པོ་ཡིན་ལ། རྣམ་འགྱུར་རྣམས་ལས་ཀྱང་ཁ་ཅིག་བྱེད་པ་པོ་ཡིན་ན། གང་བྱེད་པ་པོ་ཡིན་ལ། གང་བྱེད་པ་པོ་མ་ཡིན་ཞེ་ན། འདི་ལ་བྱེ་བྲག་ཏུ་བཤད་པའི་ཕྱིར་ཅུང་ཟད་ཅིག་བརྗོད་པར་བྱ་སྟེ། དེ་ལ་རྡུལ་དང་མུན་པ་དང་སྙིང་སྟོབས་རྣམས་ནི་ཡོན་ཏན་གསུམ་མོ། །དེ་ལ་རྡུལ་ནི། བློ་ཡུལ་ལ་གཡོ་བ་ དང་། གཞན་དུ་འཇུག་པའི་བདག་ཉིད་ཅན་ནོ། །མུན་པ་ནི་ལུས་ལ་སོགས་པ་ལྕི་བ་དང་། མི་ཤེས་པས་གཡོག་པའི་བདག་ཉིད་ཅན་ནོ། །སྙིང་སྟོབས་ནི་ལུས་ལ་སོགས་པ་ཡང་བ་དང་། རབ་ཏུ་དང་ཞིང་གསལ་བའི་བདག་ཉིད་ཅན་ནོ། ། བདེ་བ་དང་སྡུག་བསྔལ་དང་། གཏི་མུག་ནི་རྣམ་གྲངས་སོ། །འདི་དག་མཉམ་པའི་གནས་སྐབས་ནི་གཙོ་བོ་སྟེ། འདིར་ཡོན་ཏན་དག་གཙོ་བོར་གྱུར་ཅིང་། རབ་ཏུ་ཞི་བར་གྱུར་པའི་ཕྱིར་རོ། །དེ་དག་རྣམ་པར་མི་འགྱུར་བའི་གནས་སྐབས་ནི་རང་བཞིན་ནོ། །རང་བཞིན་ལས་འདི་ནི་བུམ་པའོ། འདི་ནི་སྣམ་བུའོ་ཞེས་ཡུལ་ངེས་པའི་ཆེན་པོའོ། །དེ་ལས་བདག་སྐལ་བ་དང་ལྡན་པར་བལྟ་བར་བྱ་བ་ཡིན་ནོ་ཞེས་སོགས་ཀྱི་རྣམ་པ་ཅན་གྱི་ང་རྒྱལ་ལོ། །དེ་ཡང་རྣམ་པ་གསུམ་སྟེ། སྡུག་བསྔལ་གྱི་ཆ་དང་ལྡན་པ་རྣམ་པར་འགྱུར་བ་དང་། བདེ་བའི་ཆ་དང་ལྡན་པ་སྙིང་སྟོབས་ཅན་དང་། བཏང་སྙོམས་ཀྱི་ཆ་དང་ལྡན་པ་མུན་པ་ཅན་ནོ། །དང་པོ་ལས་ནི་དེ་ཙམ་ལྔ་སྟེ། གཟུགས་དང་སྒྲ་དང་དྲི་དང་རོ་དང་རེག་པ་དག་གོ། ། དེ་ཙམ་ལྔ་ལས་འབྱུང་བ་ལྔ་སྟེ། ས་དང་། ཆུ་དང་། མེ་དང་། རླུང་དང་། ནམ་མཁའོ། །ང་རྒྱལ་གཉིས་པོ་ལས་ནི། ངག་དང་ལག་པ་དང་། རྐང་པ་དང་། རྐུབ་དང་། འདོམས་དང་། བློའི་དབང་པོ་ལྔ་པོ་མིག་དང་། རྣ་བ་དང༌། སྣ་དང་། ལྕེ་དང་། ལྤགས་པ་དང་། གཉིས་ཀའི་བདག་ཉིད་ཅན་ཡིད་དེ་བཅུ་གཅིག་གོ། །མུན་པ་ཅན་གྱི་ང་རྒྱལ་ནི་ང་རྒྱལ་གཉིས་ཀའི་འཇུག་པར་བྱེད་པའོ་ཞེས་མུ་སྟེགས་གྲངས་ཅན་རྣམས་ཀྱིས་བཏགས་ཤིང་ཁས་བླངས་ལ། དེ་བཞིན་དུ་བདག་དེའི་དབྱེ་བ་མི་འདྲ་བ་ཅུང་ཟད་ཅུང་ཟད་ལ་བརྟེན་ནས་མུ་སྟེགས་ཅན་རྣམས་ཀྱི་ལུགས་ནི་ཐ་དད་པར་འགྱུར་ཏེ། འདི་ལྟར་བྱེ་བྲག་པ་རྣམས་ནི། །བློ་དང་བདེ་བ་དང་། སྡུག་བསྔལ་དང་། འདོད་པ་དང་། སྡང་བ་དང་། འབད་པ་དང་། ཆོས་དང་། ཆོས་མ་ཡིན་པ་དང་བྱ་བའི་ཤུགས་ཏེ། བདག་གི་ཡོན་ཏན་དགུ་སྨྲ་བར་བྱེད་དོ། །དེ་ལ་བློ་ནི་ཡུལ་འཛིན་པའོ། །བདེ་བ་ནི་འདོད་པའི་ཡུལ་ཉམས་སུ་མྱོང་བའོ། །སྡུག་བསྔལ་ནི་དེ་ལས་བཟློག་པའོ། ། འདོད་པ་ནི་འདོད་པར་གྱུར་པའི་དངོས་པོ་ལ་རེ་བ་འཆའ་བའོ། །སྡང་བ་ནི། ། མི་འདོད་པའི་ཡུལ་ལ་རྒྱབ་ཀྱིས་ཕྱོགས་པའོ། །འབད་པ་ནི་དོན་བསྒྲུབ་པར་བྱ་བ་ལ་དེའི་མཐར་ཐུག་པར་སེམས་མཁས་པ་ཉིད་དོ། །གང་ལས་མངོན་མཐོ་ངེས་ལེགས་འགྲུབ་པ་ནི་ཆོས་སོ། །དེ་ལས་བཟློག་པ་ཆོས་མ་ཡིན་པའོ། །ཤེས་པ་ལ་སྐྱེ་ཞིང་ཤེས་པའི་རྒྱུར་གྱུར་པ་ནི་འདུ་བྱ་བའི་ཤུགས་སོ། །བདག་གི་ཡོན་ཏན་དགུ་པོ་དེ་དག་ཇི་སྲིད་བདག་ལ་འདུ་ཞིང་ཡོད་པ་དེ་སྲིད་དུ་དེ་དག་གིས་སྦྱར་བའི་དགེ་བ་དང་མི་དགེ་བའི་ལས་སྒྲུབ་པའི་ཕྱིར་འཁོར་བར་འགྱུར་ལ། གང་གི་ཚེ། སྐྱེས་བུ་དབང་སོགས་བདག་གི་བ་རྣམས་སྡུག་བསྔལ་དུ་ཡང་དག་པར་རྟོགས་པའི་ཤེས་པས་བློ་ལ་སོགས་པའི་ཡོན་ཏན་རྣམས་རྩ་བ་དང་བཅས་པ་གཅོད་པ་དེའི་ཚེ། ། རང་གི་བདག་ཉིད་ལ་གནས་ཤིང་ཐར་པར་འགྱུར་རོ། །དབུ་མ་སྙིང་པོ་ལས། བློ་སོགས་བདག་གི་ཡོན་ཏན་གཅད། །དྲུངས་ནས་ཕྱུང་བའི་རྣལ་འབྱོར་པ། ། ཡིད་ལ་བདག་ཅེས་གནས་པ་ནི། །བྱེ་བྲག་པ་ཡི་ཐར་པར་འདོད། །ཅེས་སོ། ། བདག་དེ་ཡང་རྟག་པ་དང་བྱེད་པ་པོ་དང་ཟ་བ་པོ་དང་། ཡོན་ཏན་དང་བཅས་པ་དང་། སེམས་མེད་པའི་རང་བཞིན་ཅན་དང་། ཁྱབ་པའི་ཕྱིར་བྱ་བ་མེད་པར་སྨྲའོ། །ཁ་ཅིག་བརྐུམ་པ་རྐྱང་བའི་བྱ་བ་དང་བཅས་པར་སྨྲའོ། །རིག་བྱེད་དུ་སྨྲ་བ་དག་ནི། བུམ་པ་ལ་སོགས་པའི་སྣོད་ཐ་དད་པའི་ནང་གི་ནམ་མཁའ་ལྟར་བདག་གཅིག་ཉིད་ལུས་ཐ་དད་པས་སྣ་ཚོགས་པ་ཉིད་དོ། །དེ་ལ་གྲངས་ཅན་དང་རིག་བྱེད་མཐའ་པ་དང་། གསང་བ་པ་དང་། གཅེར་བུ་པ་དང་། དཔྱོད་པ་པ་དང༌། རྒྱལ་དཔོག་པ་ལ་སོགས་པ་ནི་བདག་ཤེས་རིག་ཏུ་འདོད་ལ། བྱེ་བྲག་པ་དང་། རིགས་པ་ཅན་པ་སོགས་བེམས་པོར་འདོད་ཅིང་། རྒྱང་འཕེན་པས་ལུས་སྲོག་ངོ་བོ་གཅིག་ཏུ་འདོད་དོ། །ཡང་། གྲངས་ཅན་པ་དང་། བྱེ་བྲག་པ་དང༌། རིགས་པ་ཅན་པ་སོགས་བདག་རྟག་པར་འདོད་ཅིང་། གཅེར་བུ་པ་དང་། དཔྱོད་པ་པ་དང་། རྒྱལ་དཔོག་པ་སོགས་རང་བཞིན་རྟག་ལ་གནས་སྐབས་མི་རྟག་པ་དང་། རྒྱང་འཕེན་སྐྱེས་ནས་མ་ཤིའི་བར་རྟག་པ་དང་། དེ་ནས་ཆད་པར་འདོད་དོ། ། གཉིས་པ་ལ། བདག་གི་ངོ་བོ་དགག །ཁྱད་པར་དགག །ཕུང་པོ་ལས་གཞན་དུ་མི་འཐད། ངར་འཛིན་གྱི་རྟེན་མ་ཡིན་པར་བསྟན་པ་བཞིའི་དང་པོ་ནི། མུ་སྟེགས་ཅན་རྣམས་ཀྱི་གཞུང་ལུགས་རེ་རེ་ལས་བདག་གང་ཞིག །སྨྲ་བ་དེ་ནི་མོ་ཤམ་གྱི་བུ་ལྟར་སྐྱེ་བ་དང་བྲལ་བའི་ཕྱིར་ཇི་སྐད་བཤད་པའི་རྟག་པ་དང་། ཟ་བ་པོ་ལ་སོགས་པ་དེ་ལྟར་གྱུར་པའི་བདག་ནི་ཡོད་པ་མིན་ཞིང་། དེ་ལྟ་བུའི་བདག་འདི་ནི་སེམས་ཅན་རྣམས་ཀྱི་ངར་འཛིན་གྱི་རྟེན་ཡུལ་དུ་ཡང་མི་རིགས་ཏེ། མ་སྐྱེས་པའི་ཕྱིར་མོ་ཤམ་གྱི་བུ་བཞིན་ལ། འདི་ནི་དེ་ཁོ་ན་ཉིད་དུ་ཡོད་པ་དང་ངར་འཛིན་གྱི་ཡུལ་དུ་མི་རིགས་པར་མ་ཟད་ཀུན་རྫོབ་ཏུ་ཡང་ཡོད་པ་དང་། ངར་འཛིན་གྱི་ཡུལ་དུ་ཡོད་པར་མི་འདོད་དེ། མ་སྐྱེས་པའི་ཕྱིར་མོ་ཤམ་གྱི་བུ་བཞིན་ནོ་ཞེས་བདེན་པ་གཉིས་ཆར་དུ། རང་གི་རྗེས་སུ་དཔག་པ་དང་འགལ་བའི་ཕྱིར་རོ། ། གང་སྐྱེ་བ་དང་བྲལ་བ་དེ་ནི་དེ་ཁོ་ན་ཉིད་དུ་ཡོད་པ་མ་ཡིན་ཏེ། མོ་ཤམ་གྱི་བུ་བཞིན། དེ་ལྟར་གྱུར་པའི་བདག་ཀྱང་མ་སྐྱེས་པ་ཡིན་ནོ་ཞེས་སོགས་སྦྱར་རོ། ། གཉིས་པ་ནི། འདི་བདེན་པ་གཉིས་ཀ་རུ་ཡོད་པ་ཉིད་དང་། ངར་འཛིན་པའི་རྟེན་དུ་མི་རིགས་པར་མ་ཟད། གཞན་ཡང་གང་གི་ཕྱིར་རང་གི་བསྟན་བཅོས་དང་བསྟན་བཅོས་ལས་བདག་དེའི་ཁྱད་པར་མུ་སྟེགས་པ་རྣམས་ཀྱིས་ཟ་པོ་རྟག་དངོས་བྱེད་པོ་མིན་པ་སོགས་གང་བསྟན་པ་དེ་ཀུན་ལ་རང་ཉིད་ལ་གྲགས་པའི་རྗེས་སུ་དཔག་པ་མ་སྐྱེས་པའི་གཏན་ཚིགས་ཀྱིས་གནོད་པ་དེའི་ཕྱིར། བདག་དེའི་ཁྱད་པར་ཀུན་ཀྱང་ཡོད་པ་མ་ཡིན་ཏེ། དོན་ནི། བདག་ནི་རྟག་པ་མ་ཡིན་ཏེ། མ་སྐྱེས་པའི་ཕྱིར་མོ་ཤམ་གྱི་བུ་བཞིན་ཞེས་སོགས་བདག་གི་ཁྱད་པར་མཐའ་ཡས་པ་ཐམས་ཅད་ལ་གཏན་ཚིགས་དང་དཔེ་གཉིས་པོ་དེས་གནོད་པའི་ཕྱིར་མི་འཐད་དོ། ། གྲངས་ཅན་ལ་བྱེད་པོ་མ་ཡིན་པ་མ་ཡིན་ཏེ། ཅེས་སོགས་དང་། བྱེ་བྲག་པ་སོགས་ལ་བྱེད་པོ་མ་ཡིན་ཏེ་ཞེས་སོགས་ཁྱད་པར་ཐམས་ཅད་ལ་འདོན་པ་བསྒྱུར་རོ། ། གང་དག་ཤེས་རིག་གི་བདག་རྟག་པ་གཅིག་པུ་ཐམས་ཅད་མཁྱེན་ཅིང་ཐམས་ཅད་དུ་ཁྱབ་པ་ཡོན་ཏན་ཐམས་ཅད་དང་ལྡན་པར་ཁས་ལེན་པ་རྣམས་ལ་ཡང་གཏན་ཚིགས་འདིས་གནོད་ཅིང་། དེ་དག་གིས་ཀྱང་རྟག་པའང་ཡིན་ལ་ཤེས་རིག་སོགས་ཀྱང་ཡིན་པའི་མཐུན་དཔེ་སྐྱོན་མེད་བཙལ་དགོས་པར་སྣང་ངོ་། །དེ་ལྟར་ན་ཕྱོགས་འདིའི་ནི་བདག་ཏུ་སྨྲ་བ་ཐམས་ཅད་དུ་མ་སྐྱེས་པ་ཉིད་ཀྱི་གཏན་ཚིགས་དང་། མོ་ཤམ་གྱི་བུའི་དཔེས་བདག་གི་རང་གི་ངོ་བོ་དང་ཁྱད་པར་མཐའ་དག་བསལ་བར་རིག་པར་བྱའོ། ། གསུམ་པ་ནི། དེའི་ཕྱིར་ཕུང་པོ་ལས་གཞན་དུ་བདག་མེད་དེ། ཕུང་པོ་ལས་ཐ་དད་པར་ཡོད་ན། སོ་སོར་གཟང་དུ་རུང་བར་འགྱུར་བ་ལས་ཕུང་པོ་ལས་མ་གཏོགས་པར་བདག་དེ་འཛིན་པ་མ་གྲུབ་པའི་ཕྱིར་རོ། །བསྟན་བཅོས་ལས། བདག་ནི་ཉེ་བར་ལེན་པ་ལས། །གཞན་དུ་འཐད་པ་ཉིད་མ་ཡིན། །གལ་ཏེ་གཞན་ན་ལེན་མེད་པར། །གཟུང་ཡོད་རིགས་ན་གཟུང་དུ་མེད། །ཅེས་དང་། གལ་ཏེ་ཕུང་པོ་རྣམས་ལས་གཞན། །ཕུང་པོའི་མཚན་ཉིད་མེད་པར་འགྱུར་ཞེས་སོ། ། བཞི་པ་ལ། བསྟན་བཤད་གཉིས་ཀྱི། དང་པོ་ལ་ཐ་དད་པའི་བདག་ཡོད་པ་མ་ཡིན་པ་འབའ་ཞིག་ཏུ་མ་ཟད་ཀྱི། རྟག་པ་སོགས་ཀྱིས་ཁྱད་པར་དུ་བྱས་པའི་བདག་དེ་ནི་འཇིག་རྟེན་པ་དེ་དག་གི་ངར་འཛིན་གྱི་བློ་འཇིག་ལྟ་ལྷན་སྐྱེས་ཀྱི་རྟེན་ནམ་ཡུལ་དུ་ཡང་མི་འདོད་དེ་གང་དག་བདག་དེ་རྟག་པ་སོགས་ཀྱི་རྣམ་པ་དེ་ལྟ་བུར་རིག་པ་མིན་པའི་སེམས་ཅན་དེ་དག་ཀྱང་མངོན་པར་ཞེན་པའི་ཁྱད་པར་ལས་བདག་དང་བདག་གི་ཞེས་བདག་ཏུ་ལྟ་བའི་ཕྱིར་རོ། ། གཉིས་པ་ནི། གལ་ཏེ་ད་ལྟ་རྟག་པ་དང་། མ་སྐྱེས་པ་སོགས་ཀྱིས་ཁྱད་པར་དུ་བྱས་པ་མི་ཤེས་པ་དེ་དག་ལ་ཡང་སྐྱེ་བ་སྔ་མ་གོམས་པའི་དབང་གིས་དེའི་ཡུལ་ཅན་ངར་འཛིན་པའི་ལྟ་བ་ཡོད་པར་འགྱུར་རོ་སྙམ་ན། མ་ཡིན་ཏེ། ཁ་ཅིག་དག །ཁོ་ན་ལ་དེ་དག་གི་བསྟན་བཅོས་ལ་གོམས་པར་བྱས་པ་ལས་དེ་ལྟ་བུའི་བདག་ཏུ་ལྟ་བ་ཡོད་པ་ཡིན་ནོ། །གང་དག་ལ་སྔར་གོམས་པ་མེད་པ་དེ་དག་ལ་ཡང་འདིར་ངར་འཛིན་པ་འཇུག་པར་མཐོང་སྟེ། སེམས་ཅན་གང་དག་དུ་འགྲོར་བསྐལ་པ་མང་པོ་བསྒྲངས་སུ་ཟིན་ཡང་། ད་དུང་དུ་ཡང་ལྡོག་པར་མི་འགྱུར་བ་དུད་འགྲོའི་སྐྱེ་གནས་སུ་བསྐྱལ་བར་གྱུར་པ་དེ་དག་གིས་ཀྱང་མ་སྐྱེས་པ་དང༌། རྟག་པ་སོགས་ཀྱིས་ཁྱད་པར་དུ་བྱས་པའི་བདག་འདི་མ་མཐོང་ལ། ཀྱང་གིས་དམྱལ་བ་ལ་སོགས་པར་སྐྱེས་པ་རྣམས་སྡུད་དོ། །ཕུང་པོ་ལ་ངར་འཛིན་པ་རྣམ་པ་དེ་ལྟ་བུའི་བདག་མ་དམིགས་པ་དེ་དག་ལ་ཡང་འཇུག་པ་མཐོང་སྟེ། དེས་ན་ཤེས་རབ་ཅན་སུ་ཞིག་བདག་རྣམ་པ་དེ་ལྟ་བུ་ངར་འཛིན་པའི་རྟེན་དུ་ཞེན་པར་བྱེད། དེའི་ཕྱིར་ཕུང་པོ་ལས་ཐ་དད་པར་གཞན་དུ་གྱུར་པའི་བདག་འགའ་ཡང་མེད་དོ། །གང་དག་གང་ཟག་གི་བདག་རྟག་གཅིག་རང་དབང་ཅན་སོགས་ཁོ་ནར་འདོད་པ་རྣམས་ཀྱིས་ནི་སེམས་ཅན་ཐམས་ཅད་ཀྱི་རྒྱུད་ལ་དེ་ལྟ་བུའི་བདག་འཛིན་ཡོད་པར་ཁས་བླངས་དགོས་སོ། ། གཉིས་པ་ལ། ཕྱོགས་སྔ་མ་བརྗོད་པ་དང་། དེ་དགག་པ་གཉིས་ཀྱི། དང་པོ་ལ། འདོད་ཚུལ་དང་། དབྱེ་བ་གཉིས་ཀྱི། དང་པོ་ནི། རང་གི་སྡེ་པ་མང་པོས་བཀུར་བ་ལ་སོགས་པ་ན་རེ། ཇི་སྐད་བཤད་པའི་རིགས་པས་ཕུང་པོ་ལས་དོན་གཞན་ཐ་དད་པའི་བདག་གྲུབ་པ་མེད་པ་དེའི་ཕྱིར། འཇིག་ཚོགས་ལ་ལྟ་བའི་བདག་ལྟའི་དམིགས་པ་ནི་ཕུང་པོ་དག་ཁོ་ན་ཡིན་ལ། དེའི་ཕྱིར་བདག་ནི་ཕུང་པོ་ཙམ་ཁོ་ནའོ་ཞེས་ཟེར་རོ། །དིང་སང་སེམས་ཅན་དང་། གང་ཟག་དང་སྐྱེས་བུ་རྫས་ཡོད་དུ་སྨྲ་བ་རྣམས་ཀྱང་འདིའི་ཞབས་ལ་མཐུད་དགོས་པར་སྣང་ངོ་། ། གཉིས་པ་ནི། དེ་ལས་ཀྱང་ཁ་ཅིག །བདག་ལྟའི་རྟེན་ནམ་དམིགས་ཡུལ་དུ་གཟུགས་སོགས་ཕུང་པོ་ནི་ལྔ་ཆར་ཡང་འདོད་ཅིང་། བདག་ཏུ་མངོན་པར་ཞེན་པ་འདི་ཡང་དེ་ལ་ཡིན་ནོ་ཞེས་སྨྲ་སྟེ། ཇི་སྐད་དུ། བཅོམ་ལྡན་འདས་ཀྱིས། དགེ་སློང་དག །དགེ་སྦྱོང་བྲམ་ཟེ་གང་སུ་དག་གཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟའོ། །ཞེས་གསུངས་པ་ལྟ་བུའོ། །དེའི་ཕྱིར་དེ་དག་ཁྱེད་ཅག་གི་ལྟ་བ་འདི་ནི་འཇིག་པའི་བདག་ཉིད་ཅན་གྱི་ཚོགས་ལ་ཡིན་གྱི། བདག་གམ་་༌བདག་གི་བ་ལ་ནི་མ་ཡིན་ནོ། །ཞེས་གསལ་བར་མཛད་པའི་སླད་དུ། བདག་དང་བདག་གི་རྣམ་པར་ཞུགས་པའི་ལྟ་བ་ལ་འཇིག་ཚོགས་ལ་ལྟ་བར་གསུངས་སོ་ཞེས་སྨྲའོ། །ཁ་ཅིག་ནི་སེམས་གཅིག་པུ་ཉིད་ལ་བདག་ཞེས་འདོད་དེ། བདག་ཉིད་བདག་གི་མགོན་ཡིན་གྱི། །གཞན་ནི་སུ་ཞིག་མགོན་དུ་འགྱུར། །བདག་ཉིད་ལེགས་པར་ཐུལ་བས་ནི། །མཁས་པས་མཐོ་རིས་ཐོབ་པར་འགྱུར། །ཞེས་ཚིགས་སུ་བཅད་པ་ལས་སེམས་ལ་བདག་གི་སྒྲས་གསུངས་པའི་ཕྱིར་རོ། །འདི་ག་ལས་ཤེས་ཤེ་ན། ཕུང་པོ་ལས་ཐ་དད་པའི་འདུལ་རྒྱུའི་བདག་མེད་པའི་ཕྱིར་དང་། མདོ་གཞན་ལས་སེམས་འདུལ་བར་གསུངས་པའི་ཕྱིར་ཏེ། སེམས་འདུལ་བ་ནི་ལེགས་པ་སྟེ། །སེམས་ཐུལ་བས་ནི་བདེ་བ་འདྲེན། །ཞེས་གསུངས་པས་སོ། ། དེའི་ཕྱིར་ངར་འཛིན་པའི་གཞི་སེམས་ལ་བདག་ཅེས་གདགས་སོ་ཞེའོ། ། ། གཉིས་པ་ལ། དགག་པ་དངོས་དང་། བདག་ལྟ་མི་སྤོང་བར་ཐལ་བས་མཇུག་བསྡུ་བ་གཉིས་ཀྱི། དང་པོ་ལ། གནོད་བྱེད་བརྗོད། སྒྲུབ་བྱེད་དགག །གང་ཟག་རྟེན་ནས་གདགས་པ་གསུམ་གྱི་དང་པོ་ལ། རིགས་པས་གནོད། ལུང་གིས་གནོད། རྣལ་འབྱོར་པའི་མཐོང་བས་གནོད་པ་གསུམ་གྱི། དང་པོ་ལ། བདག་མང་པོ་སོགས་སུ་ཐལ་བ་དང་། ཆད་པ་སོགས་སུ་ཐལ་བ་དང་། མཇུག་བསྡུ་བ་གསུམ་གྱི། དང་པོ་ནི། འདི་ལ་ལན་བརྗོད་པར་བྱ་སྟེ། གལ་ཏེ་ཕུང་པོ་རྣམས་བདག་ཡིན་ནོ་ཞེས་བྱའི་ཕྱོགས་ལྟར་ན། དེའི་ཕྱིར་གཟུགས་སོགས་ཕུང་པོ་དེ་རྣམས་མང་བས་བདག་དང་སེམས་ཅན་དང་། སྐྱེས་བུ་དང་གང་ཟག་དེ་དག་ཀྱང་མང་པོར་འགྱུར་ལ། སེམས་བདག་ཡིན་པ་ལྟར་ནའང་། མིག་གི་རྣམ་ཤེས་ལ་སོགས་པའི་དབྱེ་བས། སྐད་ཅིག་རེ་རེ་ལ་རྣམ་ཤེས་སྐྱེ་བ་དང་། འགག་པ་མང་བའི་ཕྱིར་བདག་ཀྱང་མང་པོར་འགྱུར་རོ། །ཡང་ན། ཅི་ལྟར་རིགས་པ་བཞིན་སྐྱོ་བརྗོད་དོ། །དེ་ལྟར་ཉེས་པ་འདི་ཕུང་པོ་དང་སེམས་བདག་ཏུ་སྨྲ་བ་ལ་བརྗོད་པར་བྱ་ཞིང་། འཆད་པར་འགྱུར་བའི་ཉེས་པ་གཞན་ཡང་འདི་ལ་འབབ་པ་ཁོ་ན་ཡིན་པས། ཕྱོགས་གཉིས་ཀ་ལ་ཡང་བརྗོད་པར་བྱའོ། །འཇིག་རྟེན་སྐྱེ་བ་ན་གང་ཟག་ཉག་གཅིག་སྐྱེའོ་ཞེས་པའི་ལུང་ལས་ན། བདག་མང་པོར་འདོད་པ་ཡང་མ་ཡིན་ནོ། །བདག་ནི་རྫས་སུ་འགྱུར་ཞིང་སྟེ། གཟུགས་ལ་སོགས་པའི་རྫས་འདས་པ་ལ་སོགས་པའི་དབྱེ་བས་ཐ་དད་པར་གྱུར་པ་རྣམས་ཁོ་ན་ལ་ཕུང་པོར་བརྗོད་ཅིང་། ཕུང་པོ་ཁོ་ན་ལ་བདག་ཏུ་བསྙད་པའི་ཕྱིར་རོ། །འདོད་པ་ཡང་མ་ཡིན་ཏེ། དགེ་སློང་དག །ལྔ་པོ་འདི་རྣམས་ནི་མིང་ཙམ་ཐ་སྙད་ཙམ་བཏགས་པ་ཙམ་ཏེ། གང་འདི་ལྟ་སྟེ། འདས་པའི་དུས་དང༌། མ་འོངས་པའི་དུས་དང་། ནམ་མཁའ་དང་མྱ་ངན་ལས་འདས་པ་དང་། གང་ཟག་གོ་ཞེས་དང༌། ཇི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་ལྟར་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱའོ། །ཞེས་རང་གིས་ཁས་བླངས་པའི་ལུང་དང་འགལ་བའི་ཕྱིར་རོ། །གཞན་ཡང་བདག་རྫས་སུ་ཡོད་ན་བདག་དེར་ལྟ་བའི་འཇིག་ཚོགས་ལ་ལྟ་བ་ཡུལ་རྫས་ཡོད་ལ་འཇུག་པས་སྔོན་པོ་དང་། སེར་པོ་ལ་སོགས་པའི་ཤེས་པ་ལྟར་འཛིན་སྟངས་ཕྱིན་ཅི་ལོག་ཉིད་དུ་མི་འགྱུར་ཞིང་། དེའི་ཕྱིར་བདེན་པ་མཐོང་ཡང་འཇིག་ཚོགས་ལ་ལྟ་བ་ཀུན་དུ་འབྱུང་བ་སྤངས་པར་མི་འགྱུར་བའམ། སྔོ་སེར་ལ་སོགས་པ་ཙམ་ལ་དམིགས་པའི་ཤེས་པ་ལྟར་བདག་དེ་ལ་དམིགས་པའི་འདུན་པ་འདོད་ཆགས་སྤངས་པ་ཁོ་ནས་སྤོང་བར་འགྱུར་རོ། ། གཉིས་པ་ལ། དངོས་དང་། ཉེས་སྤོང་གི་ལན་དགག་པ་གཉིས་ཀྱི་དང་པོ་ནི། གཞན་ཡང་བདག་ཕུང་པོའི་རང་བཞིན་ཅན་ཡིན་ན། ཕུང་པོ་ལྷག་མེད་དུ་མྱ་ངན་ལས་འདས་པའི་ཚེ། ཕུང་པོ་ལྔ་ཆར་ཡང་རྒྱུན་ཆད་པས་ངེས་པར་བདག་ཆད་པར་འགྱུར་ལ་དེའི་ཕྱིར་ཆད་པའི་མཐར་འཛིན་པས་མཐར་ལྟ་བར་འགྱུར་ཏེ། འཇིག་ལྟས་བདག་ཏུ་བཟུང་བ་དེ་ཉིད་ལ་རྟག་པ་དང་ཆད་པར་འཛིན་པས་མཐར་འཛིན་ལྟ་བར་ཁས་བླངས་པའི་ཕྱིར་རོ། །དེའི་ཕྱིར་བདག་ལྷག་མེད་དུ་ཡང་རྒྱུན་ཆད་པར་ཁས་མི་བླང་སྟེ། མཐར་འཛིན་ལྟ་བར་ཐལ་བའི་ཕྱིར་རོ། ། མྱ་ངན་ལས་འདས་པར་ཞུགས་པའི་སྔོན་རོལ་གྱི་སྐད་ཅིག་དག་ལ་ནི་ཕུང་པོ་རྣམས་སྐད་ཅིག་རེ་རེ་ལ་སྐྱེ་འཇིག་བྱེད་པ་བཞིན་དུ་བདག་ཀྱང་སྐྱེ་ཞིང་འཇིག་པར་འགྱུར་ཏེ། བདག་ཕུང་པོའི་རང་བཞིན་ཅན་ཡིན་པའི་ཕྱིར་རོ། །དེའི་ཇི་ལྟར་ངའི་ལུས་འདི་བྱུང་བར་གྱུར་ཏོ་ཞེས་མི་འཐད་པ་དེ་བཞིན་དུ། དེའི་ཚེ་དེའི་དུས་ན། ང་རྒྱལ་པོ་ང་ལ་ནུ་ཞེས་བྱ་བར་གྱུར་ཏོ་ཞེས་སོགས་ཀྱང་གསུང་བར་མི་འགྱུར་ཏེ། དེའི་ཚེ་བདག་ཀྱང་ལུས་ལྟར་ཞིག་པའི་ཕྱིར་དང་། འདིར། ལུས་གཞན་ཉིད་སྐྱེ་བར་ཁས་བླངས་པའི་ཕྱིར་རོ། །བསྟན་བཅོས་ལས་ཀྱང་། ཉེ་བར་ལེན་ཉིད་བདག་མ་ཡིན། །དེ་དག་འབྱུང་དང་འཇིག་པ་ཡིན། །ཉེ་བར་བླང་བ་ཇི་ལྟར་བུར། །ཉེ་བར་ལེན་པོ་ཡིན་པར་འགྱུར། །ཞེས་དང་། གལ་ཏེ་ཕུང་པོ་བདག་ཡིན་ན། །སྐྱེ་དང་འཇིག་པ་ཅན་དུ་འགྱུར་ཞེས་གསུངས་སོ། །བདག་སྐྱེ་བ་དང་འཇིག་པ་ཡིན་ན། མ་འོངས་པའི་སྐྱེས་བུའི་དུས་ན། སྔོན་གྱི་ལས་བྱེད་པ་པོའི་བདག་ཞིག་ནས་མེད་པས་ལས་ལ་ཡང་རྟེན་མེད་པའི་ཕྱིར་ལས་མེད་ལ། དེའི་ཕྱིར་ལས་ཀྱི་འབྲས་བུ་དང་འབྲེལ་པ་མེད་པར་འགྱུར་རོ། །གལ་ཏེ་སྐད་ཅིག་སྔ་མས་བྱས་པའི་ལས་ཀྱི་འབྲས་བུ་སྐད་ཅིག་ཕྱི་མ་རྣམས་སུ་ལོངས་སྤྱོད་ན། དེའི་ཚེ།གཞན་གྱིས་བསགས་པའི་ལས་ཀྱི་རྣམ་སྨིན་གཞན་གྱིས་ལོངས་སྤྱོད་པའི་ཕྱིར། གཞན་གྱིས་བསགས་པའི་ལས་གཞན་གྱིས་ཟ་བར་འགྱུར་ལ། དེའི་ཕྱིར་བྱས་པ་ཆུད་ཟོས་པ་དང་མ་བྱས་པ་དང་ཕྲད་པར་འགྱུར་རོ། །བསྟན་བཅོས་ལས་ཀྱང་། ། གལ་ཏེ་འདི་ནི་གཞན་གྱུར་ན། །དེ་མེད་པར་ཡང་འབྱུང་བར་འགྱུར། །དེ་བཞིན་དུ་ནི་གནས་འགྱུར་ཞིང་། །དེར་མ་ཤི་བར་སྐྱེ་བར་འགྱུར། །ཆད་དང་ལས་རྣམས་ཆུད་ཟ་དང་། །གཞན་གྱིས་བྱས་པའི་ལས་རྣམས་ནི། །གཞན་གྱི་སོ་སོར་མྱོང་བ་དང་། །དེ་ལ་སོགས་པར་ཐལ་བར་འགྱུར། །ཞེས་གསུངས་སོ། ། །དེའི་ཕྱིར་ཕུང་པོ་རྣམས་བདག་ཡིན་ནོ་ཞེས་བྱ་བ་མི་རིགས་སོ། ། གང་དག་རྒྱུ་འབྲས་གཞན་དུ་འདོད་པ་དང་། གང་དག་དོན་བྱེད་ནུས་པའི་རྫས་ཡོད་དུ་འདོད་པ་རྣམས་ལ་ལས་འབྲས་ཀྱི་རྟེན་གང་ཁས་བླངས་ཀྱང་སྐྱོན་འདི་དག་ཐམས་ཅད་འགྱུང་རོ། །དབུ་མ་པ་ལ་ནི་མི་འབྱུང་སྟེ། ལས་བྱེད་པ་དང་འབྲས་བུ་མྱོང་བའི་དུས་ཀྱི་ལས་དང་། འབྲས་བུ་དང་། གང་ཟག་རྣམས་གཞན་མ་ཡིན་པའི་ཕྱིར་རོ། ། ། གཉིས་པ་ནི། གལ་ཏེ་སྐད་ཅིག་སྔ་ཕྱི་དག་གཞན་ཡིན་ན་ཡང་། རྒྱུད་གཅིག་ཡིན་པའི་ཕྱིར། ཇི་སྐད་བཤད་པའི་ཉེས་པ་མེད་དོ་ཞེ་ན། གང་དུ་དེ་ཁོ་ན་ཉིད་དུ་རྒྱུད་ཡོད་པར་གྱུར་ན། ཇི་སྐད་བཤད་པའི་སྐྱོན་མེད་ན་ཡང་། སྔར་བྱམས་པ་ཉེས་སྦས་ལ་བརྟེན་ཆོས་རྣམས་ནི་ཞེས་སོགས་སུ་རྒྱུད་ལ་རྣམ་པར་དཔྱད་པའི་ཚེ་སྐད་ཅིག་སྔ་ཕྱི་རྣམས་རྒྱུད་གཅིག་ཡིན་པ་ལ་ཉེས་པ་བཤད་ཟིན་པའི་ཕྱིར་མི་རིགས་སོ། །རྐང་པ་སྔ་མ་ཕྱོགས་སྔ་ལ་སྦྱོར་བའི་འགྱུར་ནི། འགྲེལ་པ་འགྲེལ་བཤད་འགལ་ལོ། །བསྟན་བཅོས་ལས་ཀྱང་། གལ་ཏེ་ལྷ་ལས་མི་གཞན་ན། །  དེ་ལྟ་ན་ནི་མི་རྟག་འགྱུར། །གལ་ཏེ་ལྷ་མི་གཞན་ཡིན་ན། །རྒྱུད་ནི་འཐད་པར་མི་འགྱུར་རོ། །ཞེས་གསུངས་པས། ཕན་ཚུན་མཚན་ཉིད་ཐ་དད་པ་རྣམས་ལ་རྒྱུད་གཅིག་ཏུ་གཏོགས་པ་མི་རིགས་པས་ཐལ་བར་འགྱུར་བ་བཟློག་པ་མེད་དོ། ། གསུམ་པ་ནི། དེའི་ཕྱིར་ཕུང་པོ་རྣམས་བདག་ཡིན་པ་དང་སེམས་བདག་ཡིན་པ་གཉིས་ཀ་མི་རིགས་པར་ཤེས་པར་བྱའོ། །བདག་མང་བར་ཐལ་བ་ནས་འདིའི་བར་གྱི་ཇི་སྐད་བཤད་པའི་སྐྱོན་རྣམས་གང་ཟག་མི་རྟག་པའི་རྫས་ཡོད་དུ་འདོད་པ་རྣམས་ལ་འབྱུང་ངོ༌། ། གཉིས་པ་ནི། ཇི་སྐད་བཤད་པའི་ཉེས་པར་ཐལ་བས་ཕུང་པོ་དང་སེམས་བདག་ཏུ་མི་འཐད་པ་འབའ་ཞིག་ཏུ་མ་ཟད་ཀྱི། འདི་ལས་ཀྱང་སྟེ་གང་གི་ཕྱིར་འཇིག་རྟེན་མཐའ་དང་ལྡན་པ་ཉིད་ལ་སོགས་པ་ལུང་མ་བསྟན་གྱི་དངོས་པོ་བཅུ་བཞི་པོ་ཐམས་ཅད་མེད་པར་སྡེ་པ་ཐམས་ཅད་ཀྱིས་འདོན་པ་དེའི་ཕྱིར་ཕུང་པོ་རྣམས་དང་སེམས་བདག་ཡིན་ནོ་ཞེས་བྱ་བར་མི་རིགས་སོ། །བཅུ་བཞི་ནི། འཇིག་རྟེན་རྟག་པ་དང་མི་རྟག་པ་དང་གཉིས་ཀ་དང་གཉིས་ཀ་མ་ཡིན་པ་བཞི་དང་། འཇིག་རྟེན་མཐའ་དང་ལྡན་མི་ལྡན་གཉིས་ཀ་དང་གཉིས་ཀ་མ་ཡིན་པ་བཞི་དང་། དེ་བཞིན་གཤེགས་པ་གྲོངས་ཕན་ཡོད་མེད་གཉིས་ཀ་དང་གཉིས་ཀ་མ་ཡིན་པ་བཞི་དང༌། ལུས་དེ་སྲོག་དེའོ། །ལུས་ཀྱང་གཞན་ལ་སྲོག་ཀྱང་གཞན་ནོ་ཞེས་པ་བཅུ་བཞི་ནི། མཐའ་གཅིག་ཏུ་བརྡ་སྤྲད་པར་བྱ་བ་མ་ཡིན་ནོ། །ཞེས་བཅོམ་ལྡན་འདས་ཀྱིས་གསུངས་པའི་ཕྱིར། ལུང་དུ་མ་བསྟན་པའི་དངོས་པོར་རྣམ་པར་བཞག་གོ། །དེ་ལྟར་བཀག་པ་དང་དགེ་སློང་ཞིག་གལ་ཏེ་འཇིག་རྟེན་རྟག་གོ་ཞེས་བྱ་བར་འཛིན་ན། ཤར་གྱི་རི་བོའི་སྡེ་པའི་གཞུང་ལས། འཇིག་རྟེན་རྟག་གོ་ཞེས་བྱ་བ་དེ་ལྟ་བུའི་ལྟ་བ་ཅན་དེ་ལ་བསྐྲད་པའི་ལས་བྱའོ། །དེ་བཞིན་དུ་སྦྱར་ཏེ། ། འཇིག་རྟེན་མི་རྟག་འཇིག་རྟེན་རྟག་ཀྱང་རྟག་ལ་མི་རྟག་ཀྱང་མི་རྟག་གོ། །འཇིག་རྟེན་རྟག་པ་ཡང་མ་ཡིན་མི་རྟག་པ་ཡང་མ་ཡིན་ཞེས་སོགས་བཅུ་བཞི་པོ་ཐམས་ཅད་ལ་བརྗོད་པར་བྱའོ། །དེའི་ཕྱིར་གལ་ཏེ་བདག་གམ་འཇིག་རྟེན་གྱི་སྒྲས་ཕུང་པོ་རྣམས་འཛིན་ན། ཕུང་པོ་རྣམས་སྐྱེ་བ་དང་འཇིག་པས་མི་རྟག་པའི་ཕྱིར། འཇིག་རྟེན་མི་རྟག་པ་དང་། མྱ་ངན་ལས་འདས་པའི་འོག་རོལ་དུ་ཕུང་པོ་རྣམས་མེད་པས། འཇིག་རྟེན་མཐའ་དང་ལྡན་པ་དང་། དེ་བཞིན་གཤེགས་པ་གྲོངས་ཕན་ཆད་ཡོད་པ་མ་ཡིན་ནོ་ཞེས་བྱ་བར་ལུང་དུ་བསྟན་པར་འགྱུར་རོ། །དེའི་ཕྱིར་ལུང་མ་བསྟན་གྱི་དངོས་པོ་བཅུ་བཞི་པོ་ཐམས་ཅད་བཀག་པའི་ཕྱིར། ཕུང་པོ་རྣམས་སེམས་བདག་ཡིན་པར་མི་རིགས་སོ། །གང་དག་ཕུང་པོ་ལས་དོན་གཞན་པའི་བདག་རྟག་པ་སྨྲ་བ་དང་། སེམས་ཅན་མི་རྟག་པར་འདོད་པ་རྣམས་ལ་ནི་ལུང་དུ་མ་བསྟན་པའི་ལྟ་བ་བཅུ་བཞི་འབྱུང་བར་སྣང་བས། ལྟ་བ་ངན་པ་དེ་དག་ཐམས་ཅད་དོར་བར་རིགས་ཏེ། དེ་དག་ནི་སྟོན་པའི་ལྟ་བ་ལས་ཕྱི་རོལ་དུ་གྱུར་པ་མུ་སྟེགས་པ་དག་གི་ལུགས་ཡིན་པས། ཐར་པའི་ལམ་དུ་མི་རུང་བའི་ཕྱིར་རོ། ། བཤེས་སྤྲིང་ལས། ལུང་མ་བསྟན་པ་བཅུ་བཞི་འཇིག་རྟེན་ན། །ཉི་མའི་གཉེན་གྱིས་རབ་གསུངས་གང་ལགས་པ། །དེ་དག་རྣམས་ལ་བསམ་པར་མི་བགྱི་སྟེ། ། དེ་ཡིས་ཡིད་འདི་ཞི་བར་བགྱིད་མ་ལགས། །ཞེས་པ་ལྟར་རོ། ། གསུམ་པ་ལ། བདག་མེད་མཐོང་བ་ལ་ཕུང་པོ་མི་སྣང་བར་འགྱུར་བ་དང་། བདག་མེད་མཐོང་ཡང་ཉོན་མོངས་མི་སྤོང་བར་ཐལ་བ་གཉིས་ཀྱི། དང་པོ་ལ། དངོས་དང་། ཀླན་ཀ་སྤང་བ་གཉིས་ཀྱི་དང་པོ་ནི། གཞན་ཡང་།ཕུང་པོ་རྣམས། བདག་ཡིན་ན་ཁྱོད་ཀྱི་རྣལ་འབྱོར་པས་བདེན་པ་མཐོང་བའི་དུས་སུ་ཆོས་ཐམས་ཅད་ནི་བདག་མེད་པའོ་ཞེས་བདག་མེད་པའི་རྣམ་པར་སྡུག་བསྔལ་གྱི་བདེན་པ་མཐོང་བ་ལ་དེའི་ཚེ་ངེས་པར་གཟུགས་ལ་སོགས་པའི་དངོས་པོ་རྣམས་མེད་པར་མཐོང་བ་བདག་མེད་མཐོང་བར་འགྱུར་ཏེ། གཟུགས་སོགས་ཕུང་པོ་རྣམས་ཁོ་ན་བདག་ཡིན་པའི་ཕྱིར་དང་། བདག་མེད་པར་རྟོགས་པའི་ཕྱིར་རོ། །དེ་ལྟར་ནི་འདོད་པ་མ་ཡིན་ཏེ། དེའི་ཕྱིར་ཕུང་པོ་རྣམས་བདག་མ་ཡིན་ནོ། ། གཉིས་པ་ནི། ཅི་སྟེ་ལས་འབྲས་ཀྱི་འབྲེལ་པ་སྟོན་པའི་དུས་སུ། བདག་གཞན་མི་སྲིད་པའི་ཕྱིར་བདག་གི་སྒྲ་ཕུང་པོ་རྣམས་ཁོ་ན་ལ་འཇུག་ལ། བདག་མེད་མཐོང་བའི་ཚེ། གཞན་གྱིས་ཀུན་བཏགས་པའི་ནང་གི་བྱེད་པའི་སྐྱེས་བུ་ཉིད་ལ་འཇུག་སྟེ། དེའི་ཕྱིར་བདག་མེད་མཐོང་བའི་དུས་སུ་ཡང་། ནང་ནི་བྱེད་པའི་སྐྱེས་བུ་དང་བྲལ་བ་འདུ་བྱེད་ཙམ་མཐོང་བ་ལ་དངོས་པོ་རྣམས་མེད་པར་མཐོང་བར་ཐལ་བར་མི་འགྱུར་རོ་སྙམ་ན། གལ་ཏེ་དངོས་པོ་རྣམས་མེད་པར་མཐོང་བར་ཐལ་བས་འཇིགས་ནས་བདག་གི་སྒྲས་རྟག་པ་ཉིད་འཛིན་ཅིང་། ཕུང་པོ་རྣམས་བདག་ཏུ་མི་འདོད་པར་རྟག་པའི་བདག་སྤོང་བར་འདོད་ན། དེའི་ཚེ་རྒྱུ་མཚན་དེ་ཉིད་ཀྱི་ཕྱིར་ཁྱོད་ཀྱི་ཕུང་པོ་རྣམས་བདག་ཡིན་པར་མི་འགྱུར་བས་རང་གི་ཕྱོགས་ཉམས་པར་འགྱུར་རོ། །དོན་ནི། བདག་མེད་རྟོགས་པའི་ཡེ་ཤེས་ཀྱིས་མེད་པར་གཟིགས་པའི་བདག་རྟག་པའི་བདག་ཡིན་ན། ཕུང་པོ་དང་སེམས་བདག་ཏུ་མི་རིགས་ཏེ་ཡེ་ཤེས་ཀྱི་ཡུལ་ཡིན་ཅིང་མ་བཀག་པའི་ཕྱིར། ཅི་སྟེ་རྣམ་པ་དེ་ལྟ་བུའི་ཡུལ་ལ་བདག་གི་སྒྲ་འདི་ཕུང་པོ་ལ་འཇུག་པར་མི་འདོད་པའི་ཕྱིར་སྐྱོན་མེད་དོ་སྙམ་ན་མ་ཡིན་ཏེ། འདིར་ནི་ནང་གི་བྱེད་པའི་སྐྱེས་བུ་བདག་ཡིན་ལ།གཞན་དུ་ནི་ཕུང་པོ་རྣམས་ཡིན་ནོ་ཞེས་འདོད་དགུར་སྤྱོད་པ་རིགས་པ་མེད་ན་འདི་གང་ལས་རྙེད་མི་སྲིད་པའི་ཕྱིར་ཞེ་ན། ཕུང་པོ་རྣམས་ལ་བདག་ནི་འཇུག་པ་མི་སྲིད་དེ་ཞེས་བསྟན་ཟིན་ཏོ། །དེའི་ཕྱིར་ཆོས་ཐམས་ཅད་བདག་མེད་པའོ་ཞེས་པ་འདིར་བདག་གི་སྒྲ་ཕུང་པོ་ལ་འཇུག་པར་མི་འདོད་ན། གཞན་དུ་ཡང་མི་འདོད་པར་བྱ་དགོས་སོ། །ཅི་སྟེ་གཞན་དུ་ཕུང་པོ་ལ་འཇུག་པར་འདོད་ན། འདིར་ཡང་འདོད་པར་བྱ་དགོས་སོ། ། གཉིས་པ་ནི། གཞན་ཡང་ཟེ་འབྲུ་ལ་ཁུ་བྱུག་གམ་སྦྲང་རྩི་ཡོད་ཅེས་ཏེ། དེ་ཙམ་གྱིས་ནི་ཟེ་འབྲུའི་མངར་པོ་ཉིད་མ་མྱངས་པར་སུས་ཀྱང་དེའི་མངར་པོ་ཉིད་དམིགས་པ་མ་ཡིན་ལ། དེ་ལ་ཁུ་བྱུག་མེད་ཅེས་ཏེ། རོ་མྱོང་བཞིན་དུ་ཡང་མངར་བ་ཉིད་མ་དམིགས་པ་མ་ཡིན་ཞིང་། དེར་གཏོགས་པའི་མངོན་པར་ཞེན་པ་སྤོང་བ་ཉིད་མ་ཡིན་ནོ། །དེ་བཞིན་དུ། འདིར་ཡང་ཁྱོད་ཀྱི་ལུགས་ཀྱིས་རྣལ་འབྱོར་པས་བདག་མེད་མཐོང་བ་ཡིས། གཟུགས་ལ་སོགས་པའི་ཆོས་རྣམས་རྟག་པའི་བདག་དང་བྲལ་བ་ཙམ་དུ་མཐོང་ན། དེའི་ཚེ་གཟུགས་ལ་སོགས་པའི་རང་བཞིན་ཡོངས་སུ་མ་ཤེས་པའི་ཕྱིར་གཟུགས་ལ་སོགས་པའི་དེ་ཁོ་ན་ཉིད་རྟོགས་པར་མི་འགྱུར་ཞིང་། དེ་ལ་ཕན་ཡོན་ཅི་ཞིག་འབྱུང་བར་འགྱུར། ཡང་ན་གཟུགས་ལ་སོགས་པ་རྣམས་ཀྱི་རང་གི་ངོ་བོ་ལ་དམིགས་ནས་འཇུག་པའི་ཕྱིར། དེ་དག་ལ་དམིགས་པའི་འདོད་ཆགས་ལ་སོགས་པ་སྤོང་ན། ཡང་བྱེད་པ་པོའི་བདག་གི་དངོས་པོ་མེད་པ་ལ་ཅི་ཞིག་འབྱུང་བར་འགྱུར་ཏེ། གང་གིས་ན་དེ་མེད་པར་ཡོངས་སུ་ཤེས་པ་ལས་དེ་ཡུལ་དག་ལ་ཆགས་པ་ལ་སོགས་པ་སྤོང་བར་འགྱུར་བ་འགའ་ཡང་ནང་གི་བྱེད་པའི་སྐྱེས་བུ་བདེ་བར་གྱུར་ཅིག་ཅེས་བདེ་བ་མྱོང་བར་འགྱུར་བའི་ཡུལ་བརྟེན་པར་མི་བྱེད་ལ། དེ་སྡུག་བསྔལ་བར་དོགས་པའི་ཡུལ་དང་ཕྲད་པ་སྤོང་བར་ཡང་མི་བྱེད་དོ། །དེའི་ཕྱིར་གཟུགས་ལ་དམིགས་ནས་འཇུག་པའི་ཕྱིར་ན། འདོད་ཆགས་ལ་སོགས་པའི་ཉོན་མོངས་པ་རྣམས་སྐྱེ་བར་འགྱུར་ཏེ། དེའི་རང་གི་ངོ་བོ་སྟོང་པ་ཉིད་དུ་རྟོགས་པ་འདོད་ཆགས་ལ་སོགས་པ་སྤོང་བའི་རྒྱུ་མེད་པའི་ཕྱིར་ཏེ། ཕྱི་རོལ་པ་བཞིན་ནོ་སྙམ་དུ་བསམས་པའོ། ། གཉིས་པ་ལ། ཕྱོགས་སྔ་མ་དང་། དེ་དགག་པ་གཉིས་ཀྱི་དང་པོ་ནི། ། ཅི་སྟེ་ཁོ་བོ་ཅག་ལུང་ཚད་མར་བྱེད་པ་ལ་རྟོག་གེ་པའི་ཚད་མས་གནོད་པ་མ་ཡིན་ལ། ལུང་གིས་ཀྱང་ཕུང་པོ་རྣམས་ཁོ་ན་བདག་ཏུ་སྟོན་པར་བྱེད་དེ། གང་གི་ཕྱིར་སྟོན་པས། དགེ་སློང་དག །དགེ་སྦྱོང་ངམ་བྲམ་ཟེ་གང་སུ་དག་གཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟའོ་ཞེས་ཕུང་པོ་རྣམས་ཁོ་ན་བདག་གོ་ཞེས་གསུངས་པས་དེའི་ཕྱིར། །འདིར་ཡང་ཕུང་པོ་ཁོ་ན་བདག་ཏུ་འདོད་དོ་སྙམ་ན། གཉིས་པ་ལ། ལུང་གི་དགོངས་པ་ཕུང་པོ་བདག་མ་ཡིན། ཕུང་པོ་བདག་ཡིན་ཀྱང་ཚོགས་པ་བདག་ཏུ་མི་རུང་། ལེན་པོ་ཉེར་ལེན་དུ་མི་རིགས་དང་གསུམ་གྱི། དང་པོ་ལ། བསྟན་བཤད་གཉིས་ཀྱི། དང་པོ་ནི། མདོ་འདིས་ནི་གང་ལས་ཕུང་པོ་རྣམས་བདག་ཏུ་ཡིད་ཆེས་པར་འགྱུར་བ་ཕུང་པོ་བདག་ཏུ་གསལ་བར་བྱེད་པ་མ་ཡིན་ཏེ། འོ་ན་ཅི་ཞེ་ན། བཅོམ་ལྡན་འདས་ཀྱི་དགོངས་པ་དེ་ནི་ཕུང་པོ་ལས་གཞན་དུ་གྱུར་པའི་བདག་འགའ་ཡང་ཡོད་པ་མ་ཡིན་ནོ་ཞེས་འགོག་པ་སྟེ། ཕུང་པོ་ཁོ་ན་ལ་ལྟའོ་ཞེས་གསུངས་པས། ཕུང་པོ་ལས་ཐ་དད་དུ་དེ་དག་གིས་མ་མཐོང་ངོ་ཞེས་བསྟན་པ་ཡིན་ནོ། །དེའང་ཀུན་རྫོབ་ཀྱི་བདེན་པ་ལ་ལྟོས་ནས་མུ་སྟེགས་ཀྱི་ལུགས་དགག་པའི་ཕྱིར་དང་། ཀུན་རྫོབ་ཀྱི་བདེན་པ་ཕྱིན་ཅི་མ་ལོག་པར་གསལ་བར་བྱ་བའི་ཕྱིར་ཏེ། མ་དཔྱད་པ་ན་བདག་ལྟའི་དམིགས་པ་ཕུང་པོ་ཡིན་ཞིང་། བཅོམ་ལྡན་འདས་ཀྱིས་ཀྱང་། འཇིག་ཚོགས་ལ་ལྟ་བ་ཞེས་གསུངས་པའི་ཕྱིར་རོ། །ཡང་། འདི་ཕུང་པོ་ལས་གཞན་པའི་བདག་འགོག་པ་ཡིན་པར་གང་ལས་ངེས་ཤེ་ན། །གཟུགས་བདག་མིན་ཞེས་སོགས་མདོ་གཞན་ལས་གསུངས་པས་གཟུགས་སོགས་ཀྱང་བདག་ཡིན་པ་བཀག་པའི་ཕྱིར་རོ། ། གཉིས་པ་ནི། ཇི་ལྟར་ཞེ་ན། གང་གི་ཕྱིར་གཟུགས་བདག་མ་ཡིན། ཚོར་བ་བདག་མིན་འདུ་ཤེས་ཀྱང་བདག་མ་ཡིན་འདུ་བྱེད་རྣམས་ཀྱང་བདག་མིན་རྣམ་ཤེས་ཀྱང་བདག་མིན་པར་ཉན་ཐོས་ལ་གྲགས་པའི་མདོ་གཞན་ལས་གསུངས་པ་དེའི་ཕྱིར་སྔར་གྱི་མདོ་ལས་བསྟན་པའི་དོན་ཕུང་པོ་ལས་ཐ་དད་པའི་བདག་བཀག་པ་ཁོ་ནར་ངེས་ཀྱི། ཕུང་པོ་བདག་ཡིན་ནོ་ཞེས་བཞེད་པ་མ་ཡིན་ཏེ། ཀུན་རྫོབ་ཏུ་ཕུང་པོ་ལ་བརྟེན་ནས་བཏགས་པའི་བདག་འཇིག་ལྟའི་ཡུལ་དུ་བསྟན་ཞིང༌། ། ཕུང་པོ་ལས་ཐ་དད་པའི་བདག་བཀག་པ་མདོ་སྔ་མའི་དོན་ཡིན་ལ། མདོ་ཕྱི་མས་ནི་གཟུགས་སོགས་ཀྱང་བདག་ཡིན་པ་བཀག་པས་བརྟེན་ནས་བཏགས་པའི་བདག་འཇིག་ལྟའི་ཡུལ་ཕུང་པོའི་ཉེར་ལེན་ཅན་ཡང་བཀག་པ་ཡིན་ཏེ། དེ་ཁོ་ན་སྤོངས་པའི་སྐབས་སུ་བབ་པའི་ཕྱིར་རོ། །གང་གི་ཕྱིར་ཉེ་བར་ལེན་པ་པོ་མ་དམིགས་ན། དེའི་ཉེ་བར་ལེན་པ་ཡང་ཡོད་པ་མ་ཡིན་ནོ་ཞེས་གཟུགས་ལ་སོགས་པ་དག་ལ་ཡང་འདོད་ཆགས་དང་བྲལ་བར་འཐད་པ་ཉིད་དོ། ། གཉིས་པ་ལ། ཚོགས་པ་བདག་ཡིན་པ་དགག །ཞར་ལ་དབྱིབས་བདག་ཡིན་པ་དགག་པ་གཉིས་ཀྱི་དང་པོ་ལ། ཚོགས་པ་རྫས་སུ་མ་གྲུབ། དེའི་ཕྱིར་མགོན་སོགས་སུ་མི་རུང་། དེའི་ཉེས་སྤོང་གི་ལན་དགག་པ་དང་གསུམ་གྱི། དང་པོ་ནི། གཞན་ཡང་དགེ་སློང་དག །ཅེས་སོགས་ཀྱིས་མདོ་སྔ་མ་དེ་སྒྲུབ་པའི་ཚུལ་དུ་ངེས་ཀྱང་། ཕུང་པོ་རྣམས་བདག་ཡིན་པར་སྟོན་པར་ནུས་པ་མ་ཡིན་ཏེ། ། དཔེར་ན། ཤིང་རྣམས་ནི་ནགས་ཚལ་ཞེས་བརྗོད་པ་ན་ཤིང་གི་ཚོགས་པ་ནགས་ཚལ་ཡིན་གྱི། ཤིང་གི་ངོ་བོ་ནི་མ་ཡིན་ཏེ། ཤིང་རེ་རེ་བ་དག་ལ་ནགས་སུ་ཐལ་བར་འགྱུར་བའི་ཕྱིར། དེ་བཞིན་དུ། ཕུང་པོ་རྣམས་བདག་ཡིན་ཞེས་རྗོད་པའི་ཚེ་ཕུང་པོ་རྣམས་ཀྱི་ཚོགས་པ་བདག་ཡིན་པར་རྗོད་ཀྱི་ཕུང་པོའི་ངོ་བོ་མིན་ཏེ། ཕུང་པོ་རེ་རེ་བ་རྣམས་ཀྱང་བདག་ཏུ་ཐལ་བར་འགྱུར་བའི་ཕྱིར་རོ། ། གཉིས་པ་ནི། དེའི་ཕྱིར་ཚོགས་པ་ནི་རྫས་སུ་མ་གྲུབ་པས་ཅི་ཡང་མ་ཡིན་པ་ཉིད་ཀྱི་ཕྱིར་མགོན་སོགས་སུ་མི་རིགས་ཏེ། གང་བཅོམ་ལྡན་འདས་ཀྱིས། བདག་ཉིད་བདག་གི་མགོན་ཡིན་ཏེ། །བདག་ཉིད་བདག་གི་དགྲ་ཡང་ཡིན། ། ལེགས་དང་ངན་པ་བྱས་པ་ལ། །བདག་ཉིད་བདག་གི་དཔང་པོ་ཡིན་ཞེས། བདག་ནི་མགོན་ཉིད་དཔང་པོ་ཉིད་དུ་གསུངས་ལ། བདག་ཉིད་ལེགས་པར་དུལ་བས་ནི། །མཁས་པས་མཐོ་རིས་ཐོབ་པར་འགྱུར། །ཞེས་བདག་འདུལ་བར་གསུངས་ན་ཚོགས་པ་ཙམ་པོ་རྫས་སུ་མེད་པ་ནི་མགོན་མིན་ཞིང་། འདུལ་བའང་མིན་ལ། དཔང་པོ་ཉིད་ཀྱང་མིན་ཏེ། དེ་མེད་པའི་ཕྱིར་དེའི་ཕྱིར་ཚོགས་པ་བདག་མ་ཡིན་ནོ། ། གསུམ་པ་ལ་དཔེ་དོན་གཉིས་ཀྱི། དང་པོ་ནི། ཅི་སྟེ་ཚོགས་པ་ཚོགས་པ་ཅན་ལས་ཐ་དད་དུ་མེད་པའི་ཕྱིར་མགོན་ལ་སོགས་པའི་འབྲས་བུ་ནི། ཚོགས་པ་Eཅན་རྣམས་ཀྱི་ཡིན་པར་རྟོགས་པར་འགྱུར་རོ། །དེའི་ཕྱིར་མགོན་དང༌། འདུལ་བ་དང་དཔང་པོ་ཉིད་དུ་རིགས་སོ་སྙམ་ན་མ་ཡིན་ཏེ། འདི་ལའང་ཆོས་སོ་སོ་ཐ་དད་པ་རྣམས་ལ་གཅིག་དང་བདག་མི་རིགས་པར་བཤད་ཟིན་པའི་ཕྱིར་རོ། །གཞན་ཡང་། ཕུང་པོ་བདག་ཏུ་བརྗོད་པའི་ཚེ། ཚོགས་པ་ཅན་སོ་སོ་བ་རྣམས་བདག་ཡིན་ན། ཡན་ལག་གི་ཚོགས་ལ་ཤིང་རྟ་ཞེས་བརྗོད་པ་དེའི་ཚེ། གཟེར་བུ་ལ་སོགས་པ་ཤིང་རྟ་དེའི་ཡན་ལག་ཚོགས་པར་གནས་པ་སོ་སོ་བ་རྣམས་ཤིང་རྟ་ཉིད་དུ་འགྱུར་ན་དེ་ཡང་མི་རིགས་ཏེ། ཡན་ལག་ཤིང་རྟ་ཡིན་པ་འགོག་པར་འགྱུར་བའི་ཕྱིར་རོ། །དེས་ན་ཤིང་རྟ་དང་བདག་མཚུངས་པས་ཚོགས་པ་ཅན་སོ་སོ་བ་རྣམས་བདག་ཡིན་པ་མི་རིགས་སོ། །མདོ་ལས། དགྲ་བཅོམ་པ་བྲིགས་བདུད་ལས་བརྩམས་ནས། བདག་ཅེས་བྱ་བ་བདུད་ཀྱི་སེམས། །ཁྱོད་ནི་ལྟ་བར་གྱུར་པ་ཡིན། །འདུ་བྱེད་ཕུང་པོ་འདི་སྟོང་སྟེ། །འདི་ལ་སེམས་ཅན་ཡོད་མ་ཡིན། །ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་རྟར་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱའོ་ཞེས་གསུངས་སོ། ། གཉིས་པ་ནི། དེ་ལྟ་ན། མདོ་ལས། བསྟན་མ་ཐག་པའི་ཚུལ་གྱིས་ཕུང་པོ་རྣམས་ལ་བརྟེན་ནས་བདག་དང་སེམས་ཅན་བརྟགས་པ་ཡིན་པར་གསུངས་པ་དེའི་ཕྱིར་ཕུང་པོ་འདུས་པ་ཙམ་ནི་བདག་མ་ཡིན་ཏེ། གང་ཞིག་ལ་བརྟེན་ནས་གང་བརྟགས་པ་དེ་ནི་བཏགས་པ་ཉེ་བར་ལེན་པའི་ཡན་ལག་ཚོགས་པ་ཙམ་མ་ཡིན་ཏེ། བརྟེན་ནས་བརྟགས་པའི་ཕྱིར་འབྱུང་བ་ལས་གྱུར་པ་བཞིན་ནོ། །ཇི་ལྟར་ས་ལ་སོགས་པའི་འབྱུང་བ་དག་རྒྱུར་བྱས་ནས་འབྱུང་བ་ལས་གྱུར་པ་སྔོན་པོ་ལ་སོགས་པའི་ཡུལ་དང་། མིག་ལ་སོགས་པའི་དབང་པོ་རྣམས་བཏགས་མོད་ཀྱི། དེ་གཉིས་འབྱུང་བ་འདུས་ཙམ་ཉིད་ནི་མ་ཡིན་ནོ། །དེ་བཞིན་དུ། བདག་གི་ཕུང་པོ་རྒྱུར་བྱས་ནས་བཏགས་པའི་རང་བཞིན་ཅན་ཡང་ཕུང་པོ་ཚོགས་པ་ཙམ་མ་ཡིན་ནོ།། འོན་ཏེ། བུམ་པ་ལ་སོགས་པ་རྣམས་ཀྱིས་མ་ངེས་ཞེ་ན་མ་ཡིན་ཏེ། བུམ་པ་སོགས་ཀྱང་གཟུགས་སོགས་ཚོགས་པ་ཙམ་ཡིན་པར་མ་གྲུབ་པའི་ཕྱིར་དང་། ཚོགས་པ་རྫས་སུ་མ་གྲུབ་པས་བུམ་པ་མེད་པར་ཐལ་བ་སོགས་བརྒལ་ཞིང་བརྟག་པ་མཚུངས་པའི་ཕྱིར་རོ། ། གཉིས་པ་ནི། ཅི་སྟེ་འཕང་ལོ་ལ་སོགས་པ་ཙམ་ནི་ཤིང་རྟ་མ་ཡིན་གྱི། འཕང་ལོ་ལ་སོགས་པ་རྣམས་དབྱིབས་ཁྱད་པར་ཅན་དང་ལྡན་པར་གྱུར་པ་དེའི་ཚེ། ཤིང་རྟའི་མིང་རྙེད་པར་འགྱུར་རོ། །དེ་བཞིན་དུ། གཟུགས་ལ་སོགས་པའི་དབྱིབས་ཀྱི་བཀོད་པ་ཙམ་བདག་ཡིན་ནོ་ཞེ་ན་མ་ཡིན་ཏེ། དབྱིབས་དེ་ནི་གཟུགས་ཅན་གྱི་ཆོས་རྣམས་ལ་ཡོད་པའི་ཕྱིར་ཁྱོད་ལ་གཟུགས་ཅན་དེ་དག་ཉིད་བདག་ཅེས་པར་འགྱུར་གྱི། སེམས་ལ་སོགས་པ་མིང་བཞིའི་ཕུང་པོའི་ཚོགས་ནི་བདག་ཉིད་དུ་ནི་འགྱུར་བ་མིན་ཏེ། གང་གི་ཕྱིར་ན། དེ་དག་ལ་དབྱིབས་ཡོད་པ་མ་ཡིན་པའི་ཕྱིར་ཏེ། གཟུགས་ཅན་མ་ཡིན་པའི་ཕྱིར་རོ། ། གསུམ་པ་ལ་དངོས་དང༌། བྱེད་པོ་མེད་པའི་ལས་དགག་པ་གཉིས་ཀྱི་དང་པོ་ནི། བདག་དང་ཉེར་ལེན་གཅིག་པ་ལ་སྐྱོན་གཞན་ཡང་ཉེར་བར་ལེན་པ་པོར་རང་ཉིད་ནི་ཉེར་བར་ལེན་པ་བླང་བྱའི་དངོས་པོ་དང་གཅིག་ཏུ་རིགས་པའི་དངོས་པོ་མིན་ཏེ། ཅིའི་ཕྱིར་ན་དེ་ལྟར་ན་ལས་དང་བྱེད་པ་པོ་གཅིག་ཉིད་དུ་༌་འགྱུར་ན། འདི་ནི་འདོད་པ་མ་ཡིན་ཏེ། འབྱུང་བ་དང་། རྒྱུར་བྱས་པའི་གཟུགས་དག་དང་། བུམ་པ་དང་རྫ་མཁན་དག་ཀྱང་གཅིག་ཏུ་ཐལ་བའི་ཕྱིར་རོ། །བསྟན་བཅོས་ལས། གལ་ཏེ་ཤིང་དེ་མེ་ཡིན་ན། །བྱེད་པ་པོ་དང་ལས་གཅིག་འགྱུར། །ཞེས་དང་། མེ་དང་ཤིང་གིས་བདག་དང་ནི། །ཉེ་བར་བླང་བའི་རིམ་པ་ཀུན། །བུམ་སྣམ་སོགས་དང་ལྷན་ཅིག་ཏུ། །མ་ལུས་པར་ནི་རྣམ་པར་བཤད། །ཅེས་གསུངས་སོ། །འདིར། ཇི་ལྟར་མེ་དང་བུད་ཤིང་དག་གཅིག་ཉིད་དུ་མི་འདོད་པ་དེ་བཞིན་དུ། བདག་དང་ཉེ་བར་ལེན་པ་དག་ལ་ཡང་མི་འདོད་པར་བྱ་དགོས་སོ། ། གཉིས་པ་ནི། གང་ཞིག་བྱེད་པ་པོ་ཉིད་དུ་འགྱུར་བ་ཉེ་བར་ལེན་པོ་འགའ་ཡང་མེད་ཅིང་། ཉེ་བར་བླང་བྱའི་ལས་ནི་ཡོད་པས། འདི་ནི་ཉེར་ལེན་འདུས་པ་ཙམ་ཞིག་ཏུ་ཟད་དོ་སྙམ་དུ་བློས་སེམས་པ་ཡིན་ན། དེ་ནི་དེ་ལྟར་མ་ཡིན་ཏེ། གང་གི་ཕྱིར་བྱེད་པ་པོ་མེད་ན་རྒྱུ་མེད་པའི་ཕྱིར། ལས་ཀྱང་མེད་པར་འགྱུར་བའི་ཕྱིར་རོ། །བསྟན་བཅོས་ལས། དེ་བཞིན་ཉེར་ལེན་ཤེས་པར་བྱ། ། ལས་དང་བྱེད་པོ་བསལ་ཕྱིར་རོ། །བྱེད་པ་པོ་དང་ལས་དག་གིས། །དངོས་པོ་ལྷག་མ་ཤེས་པར་བྱ། །ཞེས་གསུངས་ཏེ། འདིར་དངོས་པོ་ལ་ལས་ཊའི་རྐྱེན་བྱས་ནས་ཉེ་བར་ལེན་པས་ན། ཉེ་བར་ལེན་པ་སྟེ་བྱ་བའི་དངོས་པོ་བསྟན་པ་ཡིན་ལ། བྱ་བ་ཡང་རང་གི་སྒྲུབ་བྱེད་མེད་པར་མི་འབྱུང་བས། རང་གི་སྒྲུབ་བྱེད་ཉེ་བར་ལེན་པ་དང་། ཉེ་བར་བླང་བ་ལས་འཇོག་པ་ཡིན་པས། ཉེ་བར་ལེན་པའི་སྒྲས་ནི་ཀྲྀ་ཏ་དང་ལཱས་ཊའི་སྒྲ་ནི་ཕལ་ཆེར་རོ་ཞེས་བྱ་བས་ལས་ལ་ལཱས་ཊའི་རྐྱེན་བྱས་ནས་ཉེ་བར་བླང་བར་བྱ་བ་ལས་ཀྱང་བརྗོད་པ་ཉིད་དོ། །དེའི་ཕྱིར་དེ་ལྟར་བྱེད་པ་པོ་ལ་བརྟེན་ནས་ལས་སུ་གདགས་པར་བྱ་ལ། ལས་ལ་བརྟེན་ནས་ཀྱང་བྱེད་པ་པོ་ཡིན་པ་དེ་བཞིན་དུ། ཉེ་བར་བླང་བ་ལ་བརྟེན་ནས་ཉེ་བར་ལེན་པ་པོར་གདགས་པར་བྱ་ལ། ཉེ་བར་ལེན་པ་པོ་དེ་ཉིད་ལ་བརྟེན་ནས་ཉེ་བར་བླང་བ་ཡིན་ནོ། ། ཡང་བསྟན་བཅོས་ལས། དེ་ལྟར་ལེན་ལས་གཞན་མ་ཡིན། །དེ་ནི་ཉེར་ལེན་ཉིད་ཀྱང་མིན། །བདག་ནི་ཉེ་བར་ལེན་མེད་མིན། །མེད་པ་ཉིད་དུའང་དེ་མ་ངེས་ཞེས་གསུངས་སོ། །དེའི་ཕྱིར་བྱེད་པ་པོ་མེད་པར་ལས་ཀྱང་མེད་དོ་ཞེས་ཤེས་པར་བྱའོ། །གང་ལས་བྱེད་པ་པོ་ནི་མ་དམིགས་ཀྱི། ལས་ཀྱང་ཡོད་ལ་རྣམ་པར་སྨིན་པ་ཡང་ཡོད་དོ་ཞེས་གསུངས་པ་དེ་ནི། བྱེད་པ་པོ་བདེན་པ་བཀག་པར་ཤེས་པར་བྱ་ཡི། བརྟེན་ནས་གདགས་པར་བྱ་བ་ཐ་སྙད་ཀྱི་ཡན་ལག་ཏུ་གྱུར་པའང་བཀག་པ་ནི་མ་ཡིན་ཏེ། མདོ་ལས། མ་རིག་པ་དང་རྗེས་སུ་འབྲེལ་པའི་གང་ཟག་འདི་ནི་བསོད་ནམས་མངོན་པར་འདུ་བྱ་བ་ཡང་མངོན་པར་འདུ་བྱེད་དོ་ཞེས་སོགས་རྒྱུ་ཆེར་གསུངས་པའི་ཕྱིར་རོ། །རྩ་འཇུག་གི་རྩ་འགྲེལ་མདོ་དང་བཅས་པ་འདི་རྣམས་ཀྱིས་བདག་ཐ་སྙད་དུ་ཡང་མེད་ཟེར་བ་དང་། གང་ཟག་རྫས་ཡོད་དུ་འདོད་པ་རྣམས་ལ་གནོད་དོ། ། གསུམ་པ་ནི། གང་གི་ཕྱིར་ཐུབ་པས་མདོ་སྡེ་ལས། རྒྱལ་པོ་ཆེན་པོ། སྐྱེས་བུ་གང་ཟག་དེ་ནི་ཁམས་དྲུག་དང་། རེག་པའི་སྐྱེ་མཆེད་དྲུག་དང་། ཡིད་ཀྱི་ཉེ་བར་རྒྱུ་བ་བཅུ་བརྒྱད་དོ་ཞེས་བདག་དེ་ས་དང་། ཆུ་དང་མེ་དང་རླུང་དང་རྣམ་པར་ཤེས་པ་དང་། ནམ་མཁའ་ཞེས་བྱ་བ་ཁམས་དྲུག་དང་ནི་སྟེ། དེ་དག་ལ་བརྟེན་ནས་བདག་ཏུ་གདགས་སོ། །མིག་ལ་སོགས་པ་ནས་ཡིད་ཀྱི་བར་གྱི་འདུས་ཏེ་རེག་པའི་རྐྱེན་དྲུག་དག་ལ་བརྟེན་ནས་ཉེ་བར་བསྟན་ཅིང་བདག་ཏུ་བཏགས་སོ། །ཡིད་ཀྱི་ཉེ་བར་རྒྱུ་བ་བཅུ་བརྒྱད་ནི། གཟུགས་སོགས་ཡུལ་དྲུག་ལ། ཡིད་བདེ་བའི་ཉེ་བར་རྒྱུ་བ་དྲུག་དང་། ཡིད་མི་བདེ་བའི་ཉེ་བར་རྒྱུ་བ་དྲུག་དང་། བཏང་སྙོམས་ཀྱི་ཉེ་བར་རྒྱུ་བ་དྲུག་སྟེ། དེ་དག་ལ་བརྟེན་པ་དང་། སེམས་དང་སེམས་ལས་བྱུང་བའི་ཆོས་རྣམས་ཉེ་བར་བཟུང་ནས་བདག་ཏུ་བཏགས་སོ། །གང་གི་ཚེ། ཁམས་ལ་སོགས་པ་དེ་རྣམས་ཀྱི་སྒོ་ནས་བདག་ཏུ་བཏགས་ཞེས་ངེས་པར་གསུངས་པ་དེའི་ཕྱིར་བདག་དེ་ནི་ཆོས་དེ་རྣམས་དང་གཞན་མ་ཡིན་པའི་དེ་ཉིད་མ་ཡིན་ལ། དེ་རྣམས་ཚོགས་པ་ཙམ་ཉིད་དུ་ཡང་རིགས་པ་མིན་ཏེ། གང་གི་ཕྱིར་ཇི་སྐད་བཤད་པའི་ཆོས་དེ་རྣམས་བདག་ཏུ་མི་རུང་བ་དེའི་ཕྱིར་ངར་འཛིན་པའི་བློ་ཆོས་དེ་རྣམས་ལ་རིགས་པ་མིན་ནོ། དེ་ལྟར་ཕུང་པོ་རྣམས་ངར་འཛིན་གྱི་ཡུལ་མ་ཡིན་ལ། ཕུང་པོ་ལས་ཐ་དད་པ་ཡང་མེད་པ་དེའི་ཕྱིར། ངར་འཛིན་གྱི་ཡུལ་མེད་པས་རྣལ་འབྱོར་པས་བདག་མ་དམིགས་པ་ལས་བདག་གི་བ་ཡང་སྙིང་པོ་དང་ལྡན་པ་མ་ཡིན་པར་ཡོངས་སུ་ཤེས་ཤིང་། འདུས་བྱས་མཐའ་དག་བསལ་ནས་ཏེ་ངེས་པར་ལེན་པ་མེད་པར་མྱ་ངན་ལས་འདའ་བར་འགྱུར་ཏེ། དེའི་ཕྱིར་ཕུང་པོ་ལ་དེ་ཉིད་དང༌། གཞན་པའི་བདག་མེད་པའི་རྣམ་པར་དཔྱོད་པ་འདི་ཆེས་མཛེས་སོ། ། གཉིས་པ་ལ། འབྲེལ་མེད་སྤང་གཉེན་དུ་མི་རིགས་པ་དང་། དཔེའི་སྒོ་ནས་བསལ་བ་གཉིས་ཀྱི། དང་པོ་ནི། ངར་འཛིན་གྱི་ཡུལ་ཕུང་པོ་དང་སེམས་ཡིན་ན། ཇི་སྲིད་ཕུང་པོ་རྣམས་འབྱུང་བ་དེ་སྲིད་དུ། ངར་འཛིན་འཇུག་པར་འགྱུར་ཏེ། བདག་ཏུ་འཛིན་པའི་གཞི་ཡོད་པའི་ཕྱིར་རོ་ཞེས་སྟོན་པ་ནི། གལ་ཏེ་བདག་རྟག་པ་ངར་འཛིན་གྱི་ཡུལ་ཡིན་ན་ནི། དེ་མེད་པར་རྟོགས་པས་ངར་འཛིན་སྤོང་བར་འགྱུར་ན་ཡང་རྣལ་འབྱོར་པས་བདག་མེད་རྟོགས་པའི་ཚེ། ཕུང་པོ་ལས་གཞན་པའི་རྟག་པའི་བདག་མེད་པར་རྟོགས་པའི་སྒོ་ནས་སྤོང་ཞིང་། བདག་རྟག་པ་འདི་ནི་ངར་འཛིན་གྱི་རྟེན་དུ་མི་འདོད་པར། ཕུང་པོ་ངར་འཛིན་གྱི་ཡུལ་དུ་འདོད་པ་དེའི་ཕྱིར་དོན་གཞན་འབྲེལ་མེད་རྟག་པའི་བདག་གི་དངོས་པོ་མེད་པར་ཤེས་པས་ཕུང་པོའི་ཡུལ་ཅན་གྱི་བདག་ཏུ་ལྟ་བའི་ས་བོན་དཔྱིས་ཀྱང་འབྱིན་ཞེས་སྨྲ་བ་ནི་ཤིན་ཏུ་མཚར་ཏེ། ཀྱེ་མ་མ་ལ་ཁྱོད་ཀྱི་མཛེས་སོ། །དེས་ན། གང་ཟག་གི་བདག་རྟག་གཅིག་དབང་ཅན་དུ་འདོད་ཅིང་། སེམས་ཅན་མི་རྟག་པར་འདོད་པ་རྣམས་ཀྱི་གྲུབ་མཐའ་ཤིན་ཏུ་མཚར་ཏེ། འབྲེལ་མེད་གཞན་རང་བཞིན་མེད་པར་རྟོགས་པས་འབྲེལ་མེད་གཞན་གྱི་མངོན་ཞེན་བཟློག་པ་མི་སྲིད་པའི་ཕྱིར་རོ། ། འདིས་ནི་རྒྱ་བོད་ཀྱི་གང་ཟག་གི་བདག་མེད་དང་། སེམས་ཅན་གྱི་ངོས་འཛིན་གྱི་གྲུབ་མཐའ་མང་པོ་ལ་གནོད་དོ། ། གཉིས་པ་ནི། ཕན་ཚུན་འབྲེལ་པ་མེད་པའི་དོན་འདི་ཉིད་དཔེའི་སྒོ་ནས་གསལ་བར་བྱ་བའི་ཕྱིར། དཔེར་ན། འགའ་ཞིག་གིས་རང་གི་ཁྱིམ་གྱི་རྩིག་ཕུག་ན། སྦྲུལ་འཁྱིལ་པ་གནས་པའི་འཇིགས་པའི་རྐྱེན་ཉེར་ཟིན་ཅིང་མཐོང་བཞིན་དུ། དེ་ལ་ཡོད་པའི་འཇིགས་པ་མ་མཐོང་བ་ལྟར་བྱེད་ཅིང་། ཕྱིར་འཆོས་པར་མི་བྱེད་པར་འདི་ན་གླང་པོ་ཆེ་མེད་ཞེས་པས་དོགས་པ་བསལ་ཏེ་སྦྲུལ་གྱི་འཇིགས་པའང་སྤོང་བར་བྱེད་ཅིང༌། བདག་ཉིད་འཇིགས་པ་མེད་པར་མངོན་པར་བྱེད་པ་དེ་ནི། བག་ཕེབས་པ་ཉིད་ཀྱིས་ན། སྦྲུལ་གྱིས་འཛིན་པར་འགྱུར་བའི་ཕྱིར། ཀྱེ་མ་གཞན་གྱི་གནམ་པོ་ཏེ། བཞད་གད་ཀྱི་གནས་སུ་གྱུར་པ་ཉིད་དོ། །གང་གི་ཕྱིར། གླང་པོ་ཆེ་མེད་པས་ནི་དེའི་སྦྲུལ་གྱི་འཇིགས་པ་སེལ་བར་མི་ནུས་སོ། །དེ་བཞིན་དུ། ཕུང་པོ་དང་སེམས་བདག་ཏུ་སྨྲ་བ་དག་གི་ལྟར་ན་ཡང་རྟག་པའི་བདག་མེད་པས། ཕུང་པོའི་ཡུལ་ཅན་གྱི་ངར་འཛིན་བསལ་བར་མི་ནུས་ཏེ། དེའི་ཕྱིར་ངེས་པར་འདིའི་འཁོར་བ་ཉམས་པར་མི་འགྱུར་རོ། །གསུམ་པ་ནི། དེ་ལྟར་བདག་ཕུང་པོ་དང་། དེ་ཉིད་དང༌། གཞན་དུ་མ་གྲུབ་པར་བསྒྲུབས་ནས་བདག་གི་ཡོད་པ་ཉིད་ནི་རྟེན་དང་བརྟེན་པ་ཉིད་དུ་ཡང་མེད་པར་བརྗོད་པའི་ཕྱིར། རྟེན་ཕུང་པོར་བདག་བརྟེན་པར་ཡོད་པ་མ་ཡིན་ཞིང་རྟེན་བདག་ལ་ཡང་ཕུང་པོ་དེ་རྣམས་བརྟེན་པའི་ཚུལ་གྱིས་ཡོད་པ་མིན་ཏེ། གང་གི་ཕྱིར་ཕུང་པོ་དང་བདག་འདིར་འཁར་གཞོང་དང་ཞོ་ལྟར་གཞན་ཉིད་ཡོད་ན་ནི། རྟེན་དང་བརྟེན་པའི་དངོས་པོར་རྟོག་པ་འདིར་འགྱུར་ན། ཕུང་པོ་དང་བདག་ནི་ཕན་ཚུན་ཐ་དད་པ་མ་ཡིན་པས་གཞན་ཉིད་དེ་མེད་པས་དེའི་ཕྱིར། དེ་དག་ལ་རྟེན་དང་བརྟེན་པ་འདིར་རྟོག་པས་བརྟགས་པའོ། །མཁར་གཞོང་དང་རྒྱ་ཤུག་ལྟ་བུ་ནི་འཇིག་རྟེན་ན་གཞན་ཡིན་པ་ལ་རྟེན་དང་བརྟེན་པར་མཐོང་ངོ༌། ། བཞི་པ་ནི། ཕུང་པོ་དང་ལྡན་པ་ཉིད་ཀྱང་བདག་ལ་ཇི་ལྟར་ཡོད་པ་མ་ཡིན་པ་དེ་ལྟར་བསྟན་པའི་ཕྱིར་བདག་ནི་གཟུགས་སོགས་ཕུང་པོ་རྣམས་དང་ལྡན་པར་མི་འདོད་དེ། གང་གི་ཕྱིར་བདག་ཡོད་པ་མིན་པའི་ཕྱིར་རོ། །དེའི་ཕྱིར་བདག་དང་ཕུང་པོ་ལ་ལྡན་པའི་དོན་སྦྱོར་བ་མེད་དེ། ལྡན་པའི་རྐྱེན་ཡང་གཞན་ཡིན་ན། ལྷ་བྱིན་གནག་བ་ལང་དང་ལྡན་ནོ། །ཞེས་བྱ་བ་ལྟ་བུའམ། གཞན་མིན་པ་ལ་ལྷ་བྱིན་གཟུགས་དང་ལྡན། བློ་དང་ལྡན་ཞེས་པ་ལྟ་བུ་སྲིད་ན་ཡང་བདག་ནི་གཟུགས་སོགས་ཕུང་པོ་རྣམས་ལས་དེ་ཉིད་དང་། གཞན་ཉིད་དུ་མེད་དེ། སྔར་བཀག་ཟིན་པའི་ཕྱིར་རོ། །་གཉིས་པ་ལ། འཇིག་ལྟའི་དམིགས་རྣམ་ལ་ལོག་པར་འཇུག་ཚུལ་གྱི་གྲངས་བསྟན། དེ་ཡེ་ཤེས་ཀྱི་རྡོ་རྗེས་འཇོམས་ཚུལ་ལུང་དང་སྦྱར་བ་གཉིས་ཀྱི། དང་པོ་ནི། ད་ནི་བཀག་ཟིན་པའི་ཕྱོགས་རྣམས་བསྡོམས་ཏེ་བསྟན་པས། །འཇིག་ལྟའི་དམིགས་པ་དང་རྣམ་པ་ལ་ལོག་པར་འཇུག་པ་གྲངས་ཀྱི་སྒོ་ནས་བསྟན་པའི་ཕྱིར་རོ། །གཟུགས་ནི་བདག་མ་ཡིན་སྟེ། བྱ་བྱེད་གཅིག་ཏུ་ཐལ་བའི་ཕྱིར་དང་། བདག་སྐད་ཅིག་གིས་སྐྱེ་འཇིག་བྱེད་པར་ཐལ་བའི་ཕྱིར་རོ། །འཁོར་ལོས་བསྒྱུར་བའི་རྒྱལ་པོ་མཚན་དང་ལྡན་པ་ལྟར་བདག་ནི་གཟུགས་དང་ལྡན་པ་ཡང་མིན་ཏེ། དེ་དག་དེ་ཉིད་དང་གཞན་དུ་མེད་པའི་ཕྱིར་རོ། །ནགས་ཁྲོད་ན་སེང་གེ་ལྟར་རྟེན་གཟུགས་ལ་བདག །བརྟེན་པར་མེད་ཅིང་། རི་གངས་ཅན་ལ་ཤིང་གི་ཚོགས་ལྟར་རྟེན་བདག་ལ་ཡང་གཟུགས་བརྟེན་པར་ཡོད་པ་མིན་ཏེ། དེ་དག་ལ་གཞན་ཉིད་མེད་པའི་ཕྱིར་རོ། །ཚུལ་དེ་ལྟར་རྣམ་པ་བཞིར་ཚོར་བ་ལ་སོགས་པའི་ཕུང་པོ་ཀུན་ལ་ཡང་བདག་མེད་པར་ཤེས་པར་བྱ་སྟེ། དེ་ལྟ་ན་ཕུང་པོ་ལྔ་བདག་དང་བྲལ་བ་ལ་འཇིག་ཚོགས་ལ་ལྟ་བས་ཇི་སྐད་བཤད་པ་ལས་བཟློག་པ་རྣམ་པ་བཞི་བཞིའི་སྒོ་ནས་བདག་ཏུ་བཟུང་བ་དེ་དག་ནི་བདག་ཏུ་ལྟ་བའམ་འཇིག་ཚོགས་ལ་ལྟ་བའི་མཐའ་ཉི་ཤུ་འདོད་དོ། །གལ་ཏེ་རྣམ་པར་དཔྱད་པ་རྣམ་པ་ལྔ་སྐབས་སུ་བབས་ལ། བསྟན་བཅོས་ལས་ཀྱང་། ཕུང་མིན་ཕུང་པོ་ལས་གཞན་མིན། །དེ་ལ་ཕུང་མེད་དེར་དེ་མེད། །དེ་བཞིན་གཤེགས་པ་ཕུང་ལྡན་མིན། །དེ་བཞིན་གཤེགས་པ་གང་ཞིག་ཡིན། །ཞེས་གསུངས་པ་མ་ཡིན་ནམ་དེའི་ཕྱིར་ཆ་ཉི་ཤུ་རྩ་ལྔར་འགྱུར་ན། ཆ་ཉི་ཤུར་ཇི་སྐད་བརྗོད་ཅེ་ན། འཇིག་ཚོགས་ལ་ལྟ་བའི་ཆ་དེ་དག་ནི་མདོ་སྡེ་ལས་རྣམ་པར་བཞག་ལ། འཇིག་ལྟས་ཀྱང་ཕུང་པོ་རྣམས་མ་བཟུང་བར་བདག་ཏུ་མངོན་པར་ཞེན་པར་མི་ནུས་པས། རྣམ་པ་བཞི་བཞིའི་སྒོ་ནས་ཕུང་པོ་རྣམས་ལ་དམིགས་ཤིང་འཇུག་གོ། །འདི་ལྟར་ཕུང་པོ་མ་གཏོགས་པར་ནི་འགའ་ལ་ཡང་བདག་ཏུ་མངོན་པར་ཞེན་པ་མེད་པས། འཇིག་ཚོགས་ལ་ལྟ་བའི་རྣམ་པ་ ལྔ་པ་མི་སྲིད་དོ། །དེའི་ཕྱིར་འཇིག་ཚོགས་ལ་ལྟ་བ་ནི་ཆ་ཉི་ཤུ་ཁོ་ནའོ། །བསྟན་བཅོས་ལས། ལྔ་པ་གཞན་པ་ཉིད་ཀྱི་ཕྱོགས་གསུངས་པ་ནི་མུ་སྟེགས་ལུགས་པའི་དགག་པའི་ཕྱིར་རོ། ། གཉིས་པ་ནི། འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས། རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ་ཞེས་གང་ལུང་ལས་གསུངས་པ་ནི། འཇིག་ཚོགས་ལ་ལྟ་བའི་རི་བོ་བདག་མེད་པ་ཁོང་དུ་ཆུད་ཅིང་རྟོགས་པའི་ཡེ་ཤེས་ཀྱི་རྡོ་རྗེ་ཡིས་བཅོམ་པ་ན། དམིགས་ཡུལ་བདག་དང་ལྷན་ཅིག་ཏུ་འཇིག་པར་འགྱུར་བ་འཇིག་ཚོགས་ལ་ལྟ་བའི་རི་བོ་འཕགས་པའི་ཡེ་ཤེས་ཀྱི་རྡོ་རྗེ་མ་བབས་པས་ཉིན་རེ་རེ་ཞིང་ཉོན་མོངས་པའི་བྲག་རྡོ་འཕེལ་བ་འཁོར་བ་ཐོག་མ་མེད་པས་བག་ཆགས་ཡོངས་སུ་གོམས་པས་ལྷུན་སྡུག་པ་ལ་གནས་པ་དཔངས་ཁམས་གསུམ་དུ་མཐོ་བ། ཕྱོགས་ཀྱི་ངོས་མ་ལུས་པ་ཁྱབ་པ། མ་རིག་པའི་གསེར་གྱི་ས་གཞི་ལས་འཐོན་པ་རྩེ་མོ་ཆེས་མཐོ་བར་གྱུར་པ་ནི། གོང་དུ་བཤད་པ་ཉི་ཤུ་པོ་འདི་དག་གོ། །གང་དག་ཉི་ཤུ་པོ་འདི་དག་ཀུན་བཏགས་སུ་འདོད་པ་ནི་འདི་དག་མཐོང་སྤངས་ཡིན་པས་འཁྲུལ་གཞི་བྱས་པ་ཡིན་གྱི། ཀུན་བཏགས་ནི་མ་ཡིན་ཏེ། ཀུན་བཏགས་ནི་གྲུབ་མཐའ་སོགས་ལ་བརྟེན་ནས་འཕྲལ་དུ་བཏགས་པ་ཡིན་པས་སེམས་ཅན་ཐམས་ཅད་ལ་མེད་ཅིང་། འདི་དག་ནི་སེམས་ཅན་ཐམས་ཅད་ལ་ཐོག་མ་མེད་པ་ནས་གོམས་པའི་དབང་གིས་བྱུང་བའི་ཕུང་པོ་ལ་བདག་དང་བདག་གིར་ལྟ་བའི་རྣམ་པ་ཡིན་པའི་ཕྱིར་རོ། ། གཉིས་པ་ལ། ཕྱོགས་སྔ་མ་བརྗོད་པ་དང་། དེ་དགག་པ་གཉིས་ཀྱི་དང་པོ་ནི། ད་ནི་འཕགས་པ་མང་པོས་བཀུར་བ་དག་གིས་བཏགས་པའི་གང་ཟག་རྫས་སུ་ཡོད་པར་སྨྲ་བ་བསལ་བར་བྱ་སྟེ། དེ་ཡང་མང་པོས་བཀུར་བ་ཁ་ཅིག་ནི། གང་ཟག་ནི་ཕུང་པོ་ལས་གཞན་དུ་མི་འཐད་དེ། ཕུང་པོ་ལས་མ་གཏོགས་པར་གང་ཟག་དེ་འཛིན་པ་མ་གྲུབ་པའི་ཕྱིར། ཕུང་པོའི་རང་བཞིན་ཡང་མ་ཡིན་ཏེ། སྐྱེ་བ་དང་འཇིག་པར་ཐལ་བའི་ཕྱིར་རོ། །དེའི་ཕྱིར་ཕུང་པོ་ལས་དེ་ཉིད་དང་གཞན་ཉིད་དུ་བརྗོད་དུ་མེད་དོ། །ཇི་ལྟར་དེ་ཉིད་དང་། གཞན་དུ་བརྗོད་དུ་མེད་པ་ལྟར་རྟག་པ་དང་མི་རྟག་པ་ལ་སོགས་པར་ཡང་བརྗོད་དུ་མེད་དེ། རྟག་པ་དང་ཆད་པའི་མཐར་ལྟུང་བར་འགྱུར་བའི་ཕྱིར་དང་། བདག་ཕུང་པོ་ལས་ཐ་དད་པ་དང་། ཐ་མི་དད་པའི་ཕྱོགས་ལ་སྔར་བརྗོད་པའི་སྐྱོན་གྱིས་རེག་པར་འགྱུར་བའི་ཕྱིར་རོ། །དེ་ལྟ་བུའི་གང་དག་ནི་རྫས་སུ་ཡོད་པ་ཉིད་དུ་འདོད་པ་ཡང་རིགས་ཏེ། དེ་ལ་བྱེད་པ་པོ་དང་། ཟ་བ་པོ་ཉིད་དུ་བརྗོད་པའི་ཕྱིར་དང་། འཁོར་བ་དང་མྱ་ངན་ལས་འདས་པ་དང་། བཅིངས་པ་དང་། ཐར་པ་དང་འབྲེལ་པ་ཅན་ཡིན་པའི་ཕྱིར་རོ། །གང་ཟག་དེའི་གཟུགས་སོགས་སྐྱེ་མཆེད་དྲུག་བློ་ཡིས་ཡུལ་དུ་བྱས་པའི་སྒོ་ནས་དེ་ཤེས་པར་བྱེད་པས་རྣམ་པར་ཤེས་པ་དྲུག་གི་ཤེས་བྱར་ཡང་གང་ཟག་དེ་འདོད་ཅིང་། འཇིག་རྟེན་ངར་འཛིན་པའི་དམིགས་ཡུལ་གྱི་གཞིར་ཡང་འདོད་པ་ཡིན་ནོ་ཟེར་རོ། །འགྲེལ་བཤད་དུ། དེ་ལྟར་མང་པོས་བཀུར་བས་བཏགས་པའི་ཕུང་པོ་ལས་ཐ་མི་དད་པའི་བཏགས་ཡོད་ཀྱི་བདག་བཀག་ནས་རྫས་སུ་ཡོད་པའི་བདག་དགག་པར་བྱ་བའི་ཕྱིར་ཞེས་མང་པོས་བཀུར་བ་སྔ་མས་བདག་བཏགས་ཡོད་དང་། ཕྱི་མས་བདག་རྫས་ཡོད་དུ་འདོད་པ་ནི་མི་འཐད་དེ། སྔ་མས་བདག་བཏགས་ཡོད་དུ་འདོད་ན། བདག་ལྟའི་དམིགས་པ་རིགས་པས་དཔྱད་ནས། ཕུང་པོར་འཇོག་པ་འགལ་ཞིང་། ཡང་ན་ཕུང་པོའང་བཏགས་ཡོད་ཡིན་པའམ། ཡང་ན་ཕུང་པོ་མ་ཡིན་པར་ཐལ་བའི་ཕྱིར་རོ། །ཕུང་པོ་ལས་ཐ་མི་དད་པའི་བདག་བཏགས་ཡོད་དུ་འདོད་པ་ནི། བྱེ་བྲག་སྨྲ་བ་དང་། མདོ་སྡེ་སོགས་ཀྱི་ལུགས་ཡིན་པས། མང་པོས་བཀུར་བ་མ་ཡིན་པར་ཐལ་བའི་ཕྱིར་རོ། ། འདིར། དེ་ཉིད་གཞན་དུ་བརྗོད་དུ་མེད་པའི་བདག་འདོད་པའི་སྡེ་པ་ནི། དུལ་ལྷས། འཕགས་པ་ཀུན་གྱིས་བཀུར་བའི་སྡེ་པ་དང༌། ས་སྒྲོགས་རིགས་ཀྱི་སྡེ་པ་དང་། བསྲུང་བའི་སྡེ་པ་དང་། གནས་མ་བུའི་སྡེབ་འདི་གསུམ་ཡང་ལྟ་བ་མཐུན་ཏེ། གང་ཟག་ནི་ཕུང་པོ་རྣམས་ཀྱང་མ་ཡིན་ལ། ཕུང་པོ་རྣམས་ལས་ཐ་དད་པར་ཡང་མ་ཡིན་ནོ་ཞེས་འདི་གསུམ་ལ་བཤད་ཅིང་། རྣམ་པར་ཕྱེ་སྟེ་སྨྲ་བའི་སྡེ་པ་རྣམས་ནི། གང་ཟག་ནི་དོན་དམ་པར་ཡོད་དོ་ཞེས་ཀྱང་བཤད་དོ། །སློབ་དཔོན་ལེགས་ལྡན་བྱེད་ཀྱིས། གནས་མ་བུ་དང་། བཟང་པོའི་ལམ་པ་དང་། ཀུན་གྱིས་བཀུར་བ་དང་། ཆོས་སྦས་པ་དང་། བླ་མ་པ་སྡེ་ལྔས་འདོད་པར་བཤད་དེ། རྟོག་གེ་འབར་བ་དང་། སྡེ་པ་ཐ་དད་པར་འབྱེད་པ་དང་། རྣམ་པར་བཤད་པ་ལས། ལྷག་མ་གནས་མ་བུ་པ་ལ་སོགས་པའི་སྡེ་པ་ལྔ་ནི་གང་ཟག་ཏུ་སྨྲ་བ་ཡིན་ནོ། །གང་ཟག་ནི་ཕུང་པོ་དག་ལས་དེ་ཉིད་དང་། གཞན་དུ་བརྗོད་དུ་མེད་པ་རྣམ་པར་ཤེས་པ་དྲུག་གིས་ཤེས་པར་བྱ་བ་འཁོར་བར་གྱུར་པ་ཡོངས་སུ་བསལ་བར་བྱ་བ་ཡིན་ནོ་ཞེས་ཟེར་རོ་ཞེས་བཤད་དོ། །སྤྱན་རས་གཟིགས་ཀྱི་བརྟུལ་ཞུགས་ཀྱིས། རྣམ་པར་ཕྱེ་སྟེ་སྨྲ་བ་དང་། ཆོས་བསྲུང་བ་དང་། གོས་དམར་བ་དང་། གནས་མ་བུ་དང་། ས་སྟོན་པ་དང་། ཆོས་མཆོག་པ་དང་། ས་སྒྲོགས་རིགས་པ་དང་བདུན་པོ་ཕལ་ཆེ་བ་གང་ཟག་ཡོད་པར་འདོད་དོ། །འོ་ན་གང་ཟག་ཏུ་སྨྲ་བ་དེ་དག་སྟོན་པའི་སློབ་མ་མིན་པར་འགྱུར་ཏེ། ལྟ་བ་བཀའ་རྟགས་ཀྱི་ཕྱག་རྒྱ་བཞི་ཁས་མི་ལེན་པའི་ཕྱིར་རོ་སྙམ་ན། ཁོང་རང་རྣམས་ཀྱི་ལུགས་ལ་མ་གྲུབ་སྟེ། ཆོས་ཐམས་ཅད་བདག་མེད་པར་བཤད་པའི་བདག་ནི་ཕྱི་རོལ་པས་བཏགས་པའི་བདག་ཡིན་པས། དེ་ནི་ཁོ་བོ་ཅག་ཀྱང་མི་འདོད་ལ། ཁོ་བོ་ཅག་འདོད་པའི་བདག་ནི་བཅོམ་ལྡན་འདས་ཀྱང་བཞེད་དེ། བཅོམ་ལྡན་འདས་ཉིད་ཀྱིས་གསུངས་པའི་ཕྱིར་རོ། །ཞེས་ཟེར་རོ། །བདག་ཁས་མི་ལེན་པའི་སངས་རྒྱས་པ་རྣམས་ནི། དེ་དག་གི་ལྟ་བ་དེ་སྟོན་པའི་བསྟན་པ་མ་ཡིན་པར་འདོད་དེ། སློབ་དཔོན་དབྱིག་གཉེན་གྱིས། དེ་བས་ན་ཁ་ཅིག་ནི་གང་ཟག་ཏུ་འཛིན། ཁ་ཅིག་ནི་ཐམས་ཅད་མེད་པ་ཉིད་དུ་འཛིན་པ་གང་ཡིན་པ་དེ་ནི་བསྟན་པ་འདི་ལ་སྐྱོན་འབྱུང་བ་ཡིན་ནོ་ཞེས་དང་། གང་དག་སྟོན་པའི་བསྟན་པ་ལས་འདས་ཏེ། གང་ཟག་རྫས་སུ་ཡོད་པ་ཉིད་དུ་འདོད་པ་དེ་དག་ལ་འདི་སྐད་ཅེས་བརྗོད་པར་བྱའོ་ཞེས་གསུངས་པ་ལྟར་རོ། ། གཉིས་པ་ལ། བདག་རྫས་གྲུབ་དགག །བཏགས་ཡོད་དུ་བསྟན། དངོས་པོའི་ཆོས་མེད་པས་མ་གྲུབ་པར་བསྟན་པ་དང་གསུམ་གྱི། དང་པོ་ནི། སྨྲ་བ་འདི་ཡང་མི་རིགས་པ་ཉིད་དུ་བཤད་པ། རྫས་སུ་གྲུབ་ན་བརྗོད་དུ་མེད་པ་མ་རིགས་ཏེ། གང་གི་ཕྱིར་གཟུགས་ལས་སེམས་དེ་ཉིད་དང་གཞན་དུ་བརྗོད་དུ་མེད་པར་མི་རྟོགས་པ་ལྟར་གང་དངོས་པོར་ཡོད་པ་དེ་ནི་དེ་ཉིད་དང་། གཞན་དུ་བརྗོད་དུ་མེད་པར་རྟོགས་པ་མ་ཡིན་པ་ཉིད་དེ། རྫས་སུ་གྲུབ་ན་དེ་གཉིས་གང་རུང་གཅིག་ལས་མི་འདའ་བའི་ཕྱིར་རོ། །གལ་ཏེ་བདག་འགའ་ཞིག་རྫས་སུ་ཡོད་པའི་དངོས་པོ་གྲུབ་པར་གྱུར་ན་སེམས་ལྟར་གྲུབ་པའི་དངོས་པོ་དེ་ཉིད་གཞན་དུ་བརྗོད་དུ་མེད་པར་མི་འགྱུར་རོ། །གང་རྫས་སུ་གྲུབ་པ་ནི་དེ་ཉིད་དང་། གཞན་དུ་བརྗོད་དུ་མེད་པ་མ་ཡིན་ཏེ། སེམས་བཞིན་གང་ཟག་ཀྱང་རྫས་སུ་གྲུབ་པའི་དངོས་པོ་ཡིན་ནོ་ཞེས་པའོ། །དེའི་ཕྱིར་ཚིགས་སུ་བཅད་པ་འདིས་ནི་བརྗོད་དུ་མེད་པ་ལ་རྫས་སུ་ཡོད་པ་ཉིད་མི་སྲིད་པར་བསྟན་ནས། བཏགས་པར་ཡོད་པ་ཉིད་དུ་བསྟན་པའི་ཕྱིར། གཉིས་པ་ནི། དེ་ཉིད་གཞན་དུ་བརྗོད་དུ་མེད་ན་བཏགས་པར་ཡོད་པ་ཡིན་ཏེ། གང་གི་ཕྱིར་ཁྱོད་ཀྱི་ལྟར་ན། བུམ་པ་རང་ངོ་བོར་མ་གྲུབ་པའི་བཏགས་ཡོད་ཙམ་ཡིན་པའི་རྒྱུ་མཚན་རང་གི་ངོ་བོ་གཟུགས་ལ་སོགས་པའི་ཚོགས་པ་ཅན་དག་ལས་དེ་ཉིད་དང་གཞན་དུ་བརྗོད་དུ་མེད་པར་འགྱུར་བས་ཡིན་པ་དེ་བཞིན་དུ། བདག་གང་ཞིག་ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་པར་གྱུར་པ་དེ་ཡང་རང་གི་ངོ་བོ་ཉིད་ཀྱིས་རྫས་སུ་ཡོད་པར་གྲུབ་པར་རྟོགས་པར་མི་བྱ་ཡི། བུམ་པ་ལྟར་བཏགས་པ་ཙམ་དུ་ཤེས་པར་བྱའོ། །གང་དེ་ཉིད་དང་། གཞན་དུ་བརྗོད་དུ་མེད་པའི་དངོས་པོ་དེ་ནི་བཏགས་པར་ཡོད་པ་སྟེ། བུམ་པ་ལ་སོགས་པ་བཞིན་བདག་ཀྱང་དེ་ཉིད་དང་། གཞན་དུ་བརྗོད་དུ་མེད་པའོ་ཞེས་སོ། ། གསུམ་པ་ནི། དེ་ལྟར་ཚིགས་བཅད་གཉིས་ཀྱིས་བདག་རྫས་སུ་ཡོད་པ་དགག་པ་དང་བཏགས་པར་ཡོད་པར་བསྒྲུབས་ནས། ད་ནི་དེ་ཉིད་དང་གཞན་དག་དངོས་པོའི་རྟེན་ཉིད་དུ་བརྗོད་ནས། དངོས་པོའི་ཆོས་ཀྱི་རྟེན་ཅན་མ་ཡིན་པ་ཉིད་ཀྱིས་བདག་འགོག་པ་ནི། ཁྱོད་ཀྱི་ལྟར་བདག་རྫས་སུ་ཡོད་ན་གདོན་མི་ཟ་བར་རྣམ་པར་ཤེས་པ་རང་གི་བདག་ཉིད་ལས་གཞན་དུ་ནི་མིན་པར་འདོད་ལ་གཟུགས་ལ་སོགས་པ་ལས་གཞན་གྱི་དངོས་པོར་འདོད་པ་ལྟར་བདག་ཀྱང་རང་གི་བདག་ཉིད་ལས་གཞན་མ་ཡིན་པར་འགྱུར་ཞིང་། གཟུགས་སོགས་ཕུང་པོ་དག་ལས་ཐ་དད་པའི་ངོ་བོར་གྱུར་ན། འདི་ནི་ཡོད་པ་ཡང་མ་ཡིན་ནོ། །གང་ཕྱིར་རྫས་སུ་ཡོད་པའི་དངོས་པོ་ལ་དེ་ཉིད་དང་གཞན་གྱི་རྣམ་པ་དེ་གཉིས་སུ་ངེས་ཤིང་མཐོང་བར་འགྱུར་བ་དེའི་ཕྱིར་བདག་ནི་རྫས་སུ་མེད་དེ། དངོས་པོའི་ཆོས་དང་བྲལ་བའི་ཕྱིར་བུམ་པ་ལ་སོགས་པ་བཞིན་ནོ། །རྣམ་ཤེས་དྲུག་གི་ཤེས་བྱར་ཡང་མི་འཐད་དེ། མིག་གི་ཤེས་པའི་གཟུགས་ལ་བརྟེན་ནས་གང་ཟག་དམིགས་པས་མིག་གིས་རྣམ་པར་ཤེས་བྱ་ཡིན་ཞིང་། གཟུགས་དང་གཟུགས་མ་ཡིན་པར་བརྗོད་པར་མི་བྱ་བ་སོགས་ཡིན་ན་འོ་མ་དང་ཆུ་ལ་སོགས་པ་བཞིན་དུ་བཏགས་ཡོད་དུ་འགྱུར་ཞིང་། མིག་ཤེས་ཀྱིས་ཤེས་བྱ་ཡིན་པའི་ཕྱིར། སྒྲ་ལས་གཞན་དུ་འགྱུར་ཏེ། དེ་བཞིན་དུ། ། གཞན་ལའང་སྦྱར་རོ། །དབང་པོ་ལྔ་པོ་སྤྱོད་ཡུལ་ཐ་དད་དུ་གསུངས་པ་དང་ཡང་འགལ་ཏེ། གང་ཟག་དབང་ཤེས་ལྔ་ཆར་གྱི་ཤེས་བྱ་ཡིན་པའི་ཕྱིར་རོ། །བཅོམ་ལྡན་འདས་ཀྱིས་མངོན་པར་ཤེས་པར་བྱ་བ་དང་། ཡོངས་སུ་ཤེས་པར་བྱ་བའི་ཆོས་ཐམས་ཅད་ཁམས་བཅོ་བརྒྱད་དང་། རེག་པ་དྲུག་དང་། རེག་པའི་རྐྱེན་གྱིས་བྱུང་བའི་ཚོར་བར་འདུས་པར་གསུངས་པ་དང་འགལ་ལོ། །གང་ཟག་སྐྱེ་མཆེད་བཅུ་གཉིས་གང་ཡང་མ་ཡིན་ན་མེད་པར་འགྱུར་ཞིང་། སྐྱེ་མཆེད་ཡིན་ན་བརྗོད་བྱ་མ་ཡིན་པར་འགལ་ལོ། །གཞན་ཡང་ཆོས་ཐམས་ཅད་ནི་བདག་མེད་པའོ་ཞེས་མདོ་དུ་མ་དང་འགལ་ལོ། །མདོ་སྡེ་རྒྱན་ལས་ཀྱང་། འདི་ལྟར་ཆོས་རྣམས་ཐམས་ཅད་ནི། །བདག་མེད་དམ་པའི་དོན་དུ་ནི། །སྟོང་ཉིད་བདག་ཏུ་དམིགས་པ་ནི། །ཉེས་པར་བཤད་པ་ཁོ་ན་ཡིན། །ཞེས་ཆོས་ཀྱི་སྡོམ་བཞིའི་མདོ་དང་། དོན་དམ་པ་སྟོང་པ་ཉིད་ཀྱི་མདོ་དང༌། ལྔ་པའི་མདོ་དང་འགལ་བའི་ལུང་གི་གནོད་བྱེད་དང་། །རིགས་པའི་གནོད་བྱེད་དུ་མ་བརྗོད་ཅིང་། མཛོད་འགྲེལ་དུ་ཡང་མདོ་གསུམ་པོ་དེ་དང་། གཞན་ཡང་ལུང་རིགས་ཀྱི་གནོད་བྱེད་མཐའ་ཡས་པ་བརྗོད་པས་རྒྱས་པར་དེ་དག་ཏུ་ཡང་བལྟ་བར་བྱའོ། །འདིར། གཞུང་དུ་གནས་མ་བུ་པའི་གང་ཟག་རྫས་གྲུབ་ལ་གནོད་བྱེད་བརྗོད་པ་འདི་ནི་བྱེ་བྲག་ཏུ་སྨྲ་བས་དུས་གསུམ་གྱི་རྫས་དང་བྱེད་པ་དེ་ཉིད་དང་གཞན་དུ་བརྗོད་དུ་མེད་པར་སྨྲ་བ་དང་། མདོ་སྡེ་པས། རྣམ་པ་དང་ཤེས་པ་དང་དགེ་མི་དགེ་ལུང་མ་བསྟན་གྱི་ཆོས་རྣམས་ལ་དེ་དག་གི་བཟློག་ཕྱོགས་ཀྱི་ཆོས་རྣམས་ཀྱི་ས་བོན་དེ་ཉིད་དང་གཞན་དུ་བརྗོད་དུ་མེད་པར་སྨྲ་བ་དང་། སེམས་ཙམ་པས་ཀུན་གཞི་དང་། ས་བོན་དང་ས་བོན་ནང་ཕན་ཚུན་དང་། ཀུན་གཞི་མ་བཞག་ན་དབང་པོ་དང་བཅས་པའི་ལུས་ལ་སེམས་དང་། སེམས་ལ་དེ་དག་གི་ས་བོན་དང་འདུ་བྱེད་རྣམས་དང་མི་རྟག་པ་ལ་སོགས་པ་དང་། རྒྱུ་མཚན་དང་། མིང་དང་། རྣམ་པར་རྟོག་པ་དང༌། དེ་དག་གི་དེ་བཞིན་ཉིད་དང་། གཞན་དབང་དང་ཡོངས་གྲུབ་དེ་ཉིད་དང་། ། གཞན་མ་ཡིན་པར་སྨྲ་བ་དང་། དབུ་མ་པར་ཁས་འཆེ་བ་ཁ་ཅིག་གིས། བདེན་གཉིས་དེ་ཉིད་གཞན་དུ་བརྗོད་དུ་མེད་པར་ཡོད་པར་འདོད་པ་ཐམས་ཅད་ལ་ཡང་གནོད་དེ། རིགས་པས་དཔྱད་བཟོད་དུ་ཡོད་ན་དེ་ཉིད་དང་གཞན་དུ་བརྗོད་དུ་མེད་པར་འགལ་བའི་ཕྱིར་དང་། གཅིག་དང་གཅིག་མ་ཡིན་པ་དང་། གཞན་དང་གཞན་མ་ཡིན་པ་དང་། རྟག་པ་དང་མི་རྟག་པ་དང་། གཟུགས་དང་གཟུགས་མ་ཡིན་པ་སོགས་ཕན་ཚུན་སྤངས་ཏེ་གནས་པའི་དངོས་ཀྱི་འགལ་བ་ཡིན་པར་ཁས་བླངས་པའི་ཕྱིར་རོ། ། གསུམ་པ་ནི། གང་གི་ཕྱིར་དེ་ལྟར་རྣམ་པར་དཔྱད་པ་ན། གང་ཟག་རྫས་སུ་ཡོད་པར་མི་རིགས་པ་དེའི་ཕྱིར་ངར་འཛིན་པའི་རྟེན་ནམ། ཡུལ་ནི་ངེས་ པར་གཞིགས་ན་དེ་ཉིད་དང་གཞན་དུ་བརྗོད་དུ་མེད་པའི་དངོས་པོ་རྫས་ཡོད་མིན་ཞིང་ཕུང་པོ་ལས་གཞན་ཡང་མིན་ལ། ཕུང་པོའི་ངོ་བོ་ཡང་མིན་ཞིང་། ཕུང་པོ་རྣམས་ཀྱི་རྟེན་ཡང་མིན་ལ། ཡང་འདི་ལ་ཕུང་པོ་རྟེན་དུ་ཡོད་པ་མིན་ཏེ། རྟེན་དང་བརྟེན་པའི་ཕྱོགས་གཉིས་ཀ་བསལ་བའི་ཕྱིར་ཚིག་བསྡུ་བ་གཉིས་ཀ་ལ་བརྟེན་ཏོ། ། བདག་འདི་ནི་ཕུང་པོ་དེ་དང་ལྡན་པར་ཡང་རིགས་པ་མིན་ནོ། ། གསུམ་པ་ལ། མདོར་བསྟན། དཔེ་དོན་གྱི་སྒོ་ནས་རྒྱས་པར་བཤད། དེས་རིགས་ཅན་གཞན་ཐམས་ཅད་ཀྱང་བཏགས་པ་ཙམ་དུ་བསྟན་པ་གསུམ་གྱི། དང་པོ་ནི། དེའི་ཕྱིར་བདག་བཏགས་པའམ། དམིགས་པ་འདོད་པས་ཀྱང་རུང་སྟེ། ཇི་སྐད་སྨྲས་པའི་རྣམ་པ་དག་གིས་བདག་ཁས་བླངས་པར་མི་བྱའོ་ཞེས་སྟོན་པ། ཇི་ལྟར་འདི་ལ་བརྟེན་ནས་འདི་འབྱུང་ཞེས་བྱ་བ་ཙམ་ཞིག་ཀུན་རྫོབ་ཀྱི་བདེན་པའི་རྣམ་པར་བཞག་པ་མི་ཆད་པར་བྱ་བའི་ཕྱིར་ཁས་ལེན་གྱི། རྒྱུ་མེད་ལ་སོགས་པ་དག་ལས་སྐྱེ་བ་མ་ཡིན་པ་དེ་བཞིན་དུ། འདིར་ཡང་བརྟེན་ནས་གདགས་པ་ལ་ཡང་དག་པར་བརྟེན་པ་ན། ཇི་སྐད་བཤད་པའི་སྐྱོན་དང་ལྡན་པ་རྣམ་པ་ལྔ་དང་། བརྗོད་དུ་མེད་པར་སྨྲ་བའི་རྣམ་པ་བསལ་ནས་བདག་འདི་ནི་ཕུང་པོ་རྣམས་ལ་བརྟེན་ནས་གདགས་པའི་ཚུལ་འདི་ཙམ་ཞིག་གིས་གྲུབ་པར་འགྱུར་ཞེས་འཇིག་རྟེན་གྱི་ཐ་སྙད་རྣམ་པར་གནས་པར་བྱ་བའི་ཕྱིར་ཁས་བླང་བར་བྱ་སྟེ། བདག་ཏུ་སྙད་གདགས་པ་མཐོང་བའི་ཕྱིར་རོ། ། གཉིས་པ་ལ། དོན་འདི་མཚོན་བྱེད་ཀྱི་དཔེ་དང་། དཔེས་མཚོན་པའི་དོན་གཉིས་ཀྱི་དང་པོ་ལ། བསྟན་བཤད་གཉིས་ཀྱི། དང་པོ་ནི། བདག་བཏགས་པ་ཙམ་དུ་གྲུབ་པར་བྱ་བའི་དོན་དུ་ཇི་སྐད་བཤད་པའི་དོན་ཉིད་གསལ་བར་བྱ་བའི་ཕྱིར། ཕྱི་རོལ་གྱི་དཔེ་སྟོན་པ་ཤིང་རྟ་རང་གི་ཡན་ལག་གཟེར་བུ་དང་འཕང་ལོ་ལ་སོགས་པ་ལས་གཞན་དུ་འདོད་པ་མིན་ཏེ། དེ་དག་ལས་ལོགས་སུ་མ་མཐོང་བའི་ཕྱིར་རོ། །གཞན་མིན་པའང་མ་ཡིན་ཏེ། བྱ་བྱེད་གཅིག་ཏུ་ཐལ་བ་དང་། ཤིང་རྟ་དུ་མར་ཐལ་བ་དང༌། ཡན་ལག་རེ་རེ་བ་ཡང་ཤིང་རྟ་ཡོད་པར་ཐལ་བའི་ཕྱིར་རོ། །ཡན་ལག་དེ་དག་དང་ལྡན་པ་ཡང་མིན་ཞིང་སྟེ། དེ་ཉིད་དང་གཞན་དུ་བ་བརྗོད་དུ་མེད་པས་ལྡན་པའི་དོན་མེད་པའི་ཕྱིར། ཡན་ལག་དག་ལ་ཤིང་རྟ་བརྟེན་པའང་མིན་ལ། ཡན་ལག་དེ་དག་ཤིང་རྟ་དེར་བརྟེན་པ་ཡང་མིན་ཏེ། གཞན་དུ་མེད་པའི་ཕྱིར་རོ། །ཡན་ལག་འདུས་པ་ཙམ་མིན་ཏེ། སྐྱོན་སྔར་བཤད་ཟིན་ཅིང་འཆད་པར་འགྱུར་བའི་ཕྱིར་རོ། །དབྱིབས་ཀྱང་ཤིང་རྟ་མིན་ཏེ། འཆད་པར་འགྱུར་བའི་རིགས་པས་གནོད་པའི་ཕྱིར་རོ། །དེ་ལྟར་རྣམ་པ་བདུན་གྱིས་དཔྱད་ན། ཤིང་རྟ་མི་རྙེད་པ་ཇི་ལྟ་བ་བཞིན་ནོ། །དེ་ལྟ་ན། ། ཤིང་རྟའི་དཔེ་འདི་ནི་ཤིན་ཏུ་ཟབ་སྟེ། འདི་གཅིག་པུ་ཉིད་ཀྱི་བརྟེན་ནས་བཏགས་པའི་ཆོས་ཐམས་ཅད་སྤྲོས་པ་ཐམས་ཅད་དང་བྲལ་བར་ཁོང་དུ་ཆུད་པར་ནུས་ལ། འཇིག་རྟེན་གྱི་ཐ་སྙད་ཡང་མི་འགལ་བའི་ཕྱིར་རོ། ། གཉིས་པ་ལ་ཡན་ལག་ཅན་དགག །ཡན་ལག་ཅན་མེད་པའི་ཡན་ལག་དགག་པ་གཉིས་ཀྱི། དང་པོ་ལ། ཕྱོགས་ཕྱི་མ་གཉིས་ཐུན་མོང་དུ་དགག །དབྱིབས་བྱེ་བྲག་ཏུ་དགག་པ་གཉིས་ཀྱི་དང་པོ་ལ། ཚོགས་ཙམ་དགག་དབྱིབས་དང་ཐུན་མོང་དུ་དགག་པ་གཉིས་ཀྱི་དང་པོ་ནི། དེའི་ཕྱིར། འདིར་དེ་ཉིད་དང་། གཞན་ཉིད་དང་། རྟེན་དང་བརྟེན་པ་དང་ལྡན་པའི་ཕྱོགས་ལྔ་པོ་སྔར་བཀག་ཟིན་པས།ཚོགས་པ་དང་དབྱིབས་ཀྱི་ཕྱོགས་གཉིས་དགག་པའི་སྒྲུབ་བྱེད་སྟོན་ཏེ། གལ་ཏེ་ཡན་ལག་ཚོགས་པ་ཙམ་ཤིང་རྟ་ཡིན་པར་འགྱུར་ན་ནི་ཚོགས་པ་ནི་ཚོགས་པ་ཅན་ལས་གཞན་མ་ཡིན་པའི་ཕྱིར། གཟེར་བུ་ལ་སོགས་པ་ཡན་ལག་སིལ་བུར་གནས་པ་རྣམས་ལ་ཡང་ཤིང་རྟ་ཉིད་ཡོད་པར་འགྱུར་རོ། །འདི་ནི་སྔར། དེ་ཚེ་དེ་ཡི་ཡན་ལག་ཚོགས་གནས་རྣམས། །ཤིང་རྟ་ཉིད་འགྱུར་ཤིང་རྟ་དང་བདག་མཚུངས་ཞེས་བཤད་ཟིན་ཀྱང་། ཡན་ལག་ཅན་མེད་ན། ཡན་ལག་མེད་པའི་སྐྱོན་གཞན་བརྗོད་པའི་སྒོ་ནས་བསལ་བར་བྱ་བའི་ཕྱིར། སླར་ཡང་ཉེ་བར་བཀོད་དོ། ། གཉིས་པ་ནི། གང་གི་ཕྱིར་ཡན་ལག་ཅན་མེད་ན་ཡན་ལག་དག་ཀྱང་མེད་དེ། དེ་དག་ཕན་ཚུན་ལྟོས་ནས་བཞག་པའི་ཕྱིར་རོ། །ཡན་ལག་ཅན་མེད་པར་ནི། དེ་དག་རང་ཉིད་ཀྱིས་ཁས་བླངས་པ་ཡིན་ནོ། །དེའི་ཕྱིར་དབྱིབས་ཙམ་ཡང་ཤིང་རྟར་རིགས་པ་མིན་ལ། འང་གི་སྒྲས་ཚོགས་པ་ཙམ་པོའང་ཤིང་རྟར་མི་རིགས་སོ། །དེའི་ཕྱིར་གང་དག་གི་རིགས་པ་ཞིག་ཤིང་རྟར་འགྱུར། ། གཉིས་པ་ལ། དབྱིབས་རྫས་སུ་ཡོད་པ་དགག །བཏགས་ཡོད་ཡིན་ན་ཀུན་ལའང་མཚུངས། རང་ལ་ཐ་སྙད་འགལ་བ་སྤང་བ་གསུམ་གྱི། དང་པོ་ལ། ཡན་ལག་དང་། ཚོགས་པའི་དབྱིབས་དགག་པ་གཉིས་ཀྱི། དང་པོ་ནི། སྔར་གྱི་དབྱིབས་ཀྱི་ཁྱད་པར་མ་བཏང་བ་དང་། བཏང་བའི་དབྱིབས་ཡིན་པ་དགག་པ་གཉིས་ཀྱི་དང་པོ་ནི། གཞན་ཡང་གལ་ཏེ་དབྱིབས་ཙམ་ཞིག་ཤིང་རྟར་འདོད་ན། ། དབྱིབས་དེ་ཡན་ལག་གིའམ། ཚོགས་པའི་ཡིན། དང་པོ་ལྟར་ན། སྔར་གྱི་དབྱིབས་ཀྱི་ཁྱད་པར་མ་བཏང་བ་དག་གིའམ་སྔར་གྱི་དབྱིབས་ཀྱི་ཁྱད་པར་བཏང་བ་དག་གི་ཡིན། དང་པོ་ནི་མི་རིགས་ཏེ། ཁྱོད་ཀྱི་དབྱིབས་ཤིང་རྟའི་གནས་སྐབས་ཀྱི་གོང་རོལ་ན། འཕང་ལོ་ལ་སོགས་པའི་ཡན་ལག་སོ་སོ་རེ་རེ་དབྱིབས་ཀྱི་ཁྱད་པར་སྔར་ཡོད་པར་གྱུར་པ་ཇི་ལྟ་བ་བཞིན་དུ་ཤིང་རྟར་གཏོགས་པའི་གནས་སྐབས་ལ་ཡང་འཕང་ལོ་ལ་སོགས་པའི་དབྱིབས་ཀྱི་ཁྱད་པར་དེ་ཁོ་ན་བཞིན་ཡིན་ན། ། དེའི་ཡན་ལག་སོ་སོར་བྱེ་བར་གྱུར་པ་དེ་དག་ལ་ཤིང་རྟ་མེད་པ་ཇི་ལྟ་བར་ད་ལྟ་ཤིང་རྟ་བཅས་ཏེ་གྲུབ་པའི་དུས་ན། ཡང་ནི་ཤིང་རྟ་ཡོད་པ་མ་ཡིན་པར་ངེས་པར་བྱ་སྟེ། ཤིང་རྟ་བཅས་པ་དང་མ་བཅས་པ་དག་གི་འཕང་ལོ་ལ་སོགས་པའི་ཡན་ལག་གི་དབྱིབས་ཐ་མི་དད་པའི་ཕྱིར་རོ། ། གཉིས་པ་ནི། ཅི་སྟེ་ཕྱོགས་གཉིས་པ་སྟེ་སྔར་གྱི་དབྱིབས་ལས་གཞན་པའི་དབྱིབས་ཁོ་ན་ཤིང་རྟ་ཞེས་བྱ་བར་འགྱུར་ན། དེའང་མི་རིགས་ཏེ། གལ་ཏེ་ད་ལྟ། ཤིང་རྟ་བཅས་ཏེ་ཡོད་པ་ཉིད་ཀྱི་དུས་འདིར་འཕང་ལོ་དང་སྲོག་ཤིང་དང་གཟེར་བུ་ལ་སོགས་པ་ཤིང་རྟའི་ཡན་ལག་རྣམས་ཀྱི་དབྱིབས་ཀྱི་ཁྱད་པར་སོ་སོར་ལྷམ་པ་དང་། རིང་བ་དང་ཟླུམ་པ་ལ་སོགས་པ་ལ་སྔར་ཤིང་རྟ་མ་བཅས་པའི་གནས་སྐབས་ན་ཡོད་པ་ལས་དེ་དག་གི་དབྱིབས་ཀྱི་ཁྱད་པར་ཐ་དད་པ་གཞན་ཞིག་ཤིང་རྟ་ཉིད་ཀྱི་དུས་སུ་སྐྱེ་ཞིང་ཡོད་ན་འདི་གཟུང་དུ་ཡོད་པར་འགྱུར་ན། དེ་ཡང་ཡོད་པ་མིན་ཏེ། རྩིབས་དང་མུ་ཁྱུད་དང་ལྟེ་བ་ལ་སོགས་པས་ཁྱད་པར་དུ་གྱུར་པའི་དབྱིབས་ཅན་འཕང་ལོ་ལ་ནི་ཤིང་རྟའི་གནས་སྐབས་ན་རང་གི་དབྱིབས་གཞན་དུ་གྱུར་པ་ཉིད་མ་མཐོང་ངོ༌། །དེ་བཞིན་དུ་སྲོག་ཤིང་ལ་སོགས་པ་དེ་དག་གི་ལྷམ་པ་ཉིད་ལ་སོགས་པ་ཡང་གཞན་ཉིད་དུ་འགྱུར་བ་མ་ཡིན་ནོ། །དེའི་ཕྱིར་ཡན་ལག་རྣམས་ཀྱི་དབྱིབས་ཙམ་ཤིང་རྟར་ཡོད་པ་རིགས་པ་མ་ཡིན་ནོ། ། གཉིས་པ་ནི། ཅི་སྟེ་འཕང་ལོ་ལ་སོགས་པའི་ཡན་ལག་ཚོགས་པ་རྣམས་ཀྱི་དབྱིབས་ཀྱི་ཁྱད་པར་ཤིང་རྟ་ཡིན་ནོ་སྙམ་ན། དེའང་མི་རིགས་ཏེ། གང་གི་ཕྱིར་ཚོགས་པ་ཞེས་བྱ་བ་རྫས་ཀྱི་དངོས་པོ་ཅུང་ཟད་གཅིག་ཡོད་ན་ནི། དེའི་རྟེན་ཅན་དབྱིབས་སུ་གདགས་པར་འགྱུར་ན་ཁྱོད་ཀྱི་འདོད་པས་ཚོགས་པ་ཞེས་བྱ་བའི་རྫས་ཅང་གྲུབ་པ་མེད་པས་དབྱིབས་དེ་ནི་ཡན་ལག་ཚོགས་ཙམ་གྱི་རྟེན་ཅན་མ་ཡིན་ན། གང་ཞིག་ཅུང་ཟད་ཀྱང་ཡོད་པ་མ་ཡིན་པས་ཅི་ཡང་མ་ཡིན་པའི་ཚོགས་པ་དེ་ལ་བརྟེན་པ་འདིར་ནི་དབྱིབས་སུ་གདགས་པར་ལྟ་བ་ཞིག་ཇི་ལྟར་འགྱུར་ཏེ། བརྟགས་པ་ནི་རྫས་ཀྱི་རྟེན་ཅན་ཁོ་ནར་ཁས་བླངས་པའི་ཕྱིར་རོ། ། གཉིས་པ་ལ། དངོས་དང་། བུམ་སོགས་དང་། གཟུགས་སོགས་ཀྱི་དབྱིབས་མི་རིགས་པ་གསུམ་གྱི། དང་པོ་ནི། ཅི་སྟེ་མི་བདེན་དུ་ཟིན་ཀྱང་། ཚོགས་པ་ལ་བརྟེན་མི་བདེན་པའི་དབྱིབས་སུ་འགྱུར་རོ་ཞེས་འདོད་ན། ཁྱོད་ཀྱིས་འདི་ནི་ཇི་ལྟར་འདོད་པ་དེ་ལྟར་མ་རིག་པ་མི་བདེན་པ་ལ་བརྟེན་ནས་འདུ་བྱེད་མི་བདེན་པའི་རང་བཞིན་ཅན་ཁོ་ན་སྐྱེ་ལ། མི་བདེན་པའི་རང་བཞིན་གྱི་ས་བོན་ལ་བརྟེན་ནས་མྱུ་གུ་མི་བདེན་པའི་རང་བཞིན་ཅན་སྐྱེ་བ་དེ་བཞིན་དུ་མི་བདེན་པའི་རྒྱུ་ཐམས་ཅད་ལ་བརྟེན་པར་བྱས་ནས་འབྲས་བུའི་རྣམ་པ་མི་བདེན་པའི་རང་བཞིན་ཅན་ཐམས་ཅད་ཀྱང་ནི་སྐྱེ་བར་ཤེས་པར་གྱིས་ཤིག །འབད་རྩོལ་བརྒྱ་ཕྲག་དག་གིས་ཀྱང་གང་གི་ཤ་དག་བཟའ་བར་མི་ནུས་པ་དངོས་པོ་གྲིབ་མའི་རི་དྭགས་ལྟ་བུ་ལ་མངོན་པར་ཞེན་པ་དོན་མེད་པས་ཅི་བྱ། ། གཉིས་པ་ནི། ཤིང་རྟའི་དཔེ་འདིས་ནི་ཁ་ཅིག་གཟུགས་ལ་སོགས་བའི་རྡུལ་རྫས་བརྒྱད་ཀྱི་བཀོད་པ་དེ་ལྟར་གནས་པ་རྣམས་ལ་བུམ་པ་ལ་སོགས་པའི་བློར་འགྱུར་རོ་ཞེས་བྱ་བ་སྨྲ་བ་དེ་ཡང་རིགས་པ་མ་ཡིན་པ་ཉིད་དེ། དེ་དག་ལ་ཡང་ཤིང་རྟའི་རྣམ་པར་དཔྱད་པ་མཚུངས་པའི་ཕྱིར་རོ། ། གསུམ་པ་ནི། ཇི་ལྟར་གཟུགས་ལ་སོགས་པ་རྣམས་ལ་སྐྱེ་བ་མེད་པ་དེ་ལྟར་ནི་བཤད་ཟིན་ལ། དེའི་ཕྱིར་སྐྱེ་བ་མེད་པས་གཟུགས་ལ་སོགས་པ་དེ་དག་ཀྱང་རང་བཞིན་གྱིས་ཡོད་པ་མིན་པ་དེའི་ཕྱིར། དེ་དག་བུམ་པ་ལ་སོགས་པ་གདགས་པའི་རྒྱུ་མཚན་དུ་ཡང་མི་རིགས་ལ། དེའི་ཕྱིར་ཡང་རྫས་ཀྱི་ཉེར་ལེན་ཅན་དུ་འདོད་པ་བུམ་པ་ལ་སོགས་པ་མི་རིགས་པས། བུམ་པ་ལ་སོགས་པ་དེ་དག་གཟུགས་ལ་སོགས་པའི་དབྱིབས་ཀྱི་ཁྱད་པར་གྱི་བདག་ཉིད་ཅན་དུ་མི་རིགས་སོ། ། གསུམ་པ་ལ། བདེ་གཉིས་སུ་མི་རྙེད་ཀྱང་མ་དཔྱད་པར་བརྟེན་ནས་འདོད་པ་དང་དེའི་ཐ་སྙད་ཐམས་ཅད་ཀྱང་མ་དཔྱད་པར་གྲགས་པས་འདོད་དེ། དེས་དེ་ཁོ་ན་ཉིད་ཀྱི་གཏིང་དཔོགས་པར་འགྱུར་བ་དང་གསུམ་གྱི་དང་པོ་ནི། འདིར་སྨྲས་པ། ཇི་ལྟར་སྐད་བཤད་པའི་ཚུལ་དུ་རྣམ་པ་བདུན་གྱིས་བཙལ་ན་ཡོད་པ་མ་ཡིན་པ་དེའི་ཚེ། ཤིང་རྟ་མེད་པས་གང་ཞིག་ཤིང་རྟས་འཇིག་རྟེན་ན་ཐ་སྙད་འདོགས་པ་དེ་རྒྱུན་ཆད་པར་འགྱུར་ན། ཤིང་རྟ་འོན་ཅིག །ཤིང་རྟ་ཉོས་ཤིག ། ཤིང་རྟ་ཆོས་ཤིག་ཞེས་མཐོང་བ་ཡིན་ནོ། །དེའི་ཕྱིར། འཇིག་རྟེན་ལ་གྲགས་པ་ཤིང་རྟ་ལ་སོགས་པ་ཇི་ལྟར་ཡོད་ཅེ་ན། བརྗོད་པར་བྱ་སྟེ། ཤིང་རྟའི་ཐ་སྙད་རྒྱུན་ཆད་པར་འགྱུར་བའི་ཉེས་པ་འདི་ནི་ཁྱོད་ཁོ་ན་ལ་འགྱུར་ཏེ། སྔར་བཤད་པ་ལྟར་རྣམ་པ་བདུན་གྱིས་དཔྱད་ན། ཤིང་རྟ་མི་འཐད་ཅིང་། ཁྱོད་ཀྱིས་ཀྱང་རྣམ་པར་དཔྱད་ནས་དངོས་པོ་རྣམས་གྲུབ་པར་འཇོག་ལ། གྲུབ་པའི་ཐབས་གཞན་ཡང་ཁས་མ་བླངས་པའི་ཕྱིར་ད་ནི་ཤིང་རྟ་འོན་ཅིག་ཅེས་སོགས་འཇིག་རྟེན་པའི་ཐ་སྙད་ཁྱོད་ལ་ཇི་ལྟར་འགྲུབ་པར་འགྱུར། ཁོ་བོ་ཅག་ལ་ནི་ཉེས་པ་འདི་མེད་དེ།གང་གི་ཕྱིར། ཤིང་རྟ་རང་ཡན་ལག་ལས་གཞན་འདོད་མིན། ཞེས་སོགས་ཀྱི་ཚུལ་འདིས་ཤིང་རྟ་དེ་ནི་དོན་དམ་པ་དེ་ཁོ་ན་ཉིད་དུའམ་ཀུན་རྫོབ་འཇིག་རྟེན་དུ་ཡང་རྣམ་པ་བདུན་གྱིས་བཙལ་བས་ཤིང་རྟ་འགྲུབ་པར་འགྱུར་བ་མིན་མོད་ཀྱི། དེ་ལྟ་ན་ཡང་འདི་ནི་རྣམ་པར་དཔྱད་པ་མེད་པར་སྔོན་པོ་ལ་སོགས་པ་དང་། ཚོར་བ་ལ་སོགས་པ་ལྟར་འཇིག་རྟེན་ཉིད་ལས། ཤིང་རྟ་འདི་འཕང་ལོ་ལ་སོགས་པ་རང་གི་ཡན་ལག་རྣམས་ལ་བརྟེན་ནས་འདོགས་པ་ཡིན་ནོ། །དེའི་ཕྱིར་རྟེན་ཅིང་འབྲེལ་པར་འབྱུང་བ་རྐྱེན་འདི་པ་ཙམ་ཁས་བླངས་པ་ལྟར་བརྟེན་ནས་བཏགས་པ་ཁས་བླངས་པའི་ཕྱིར། ཁོ་བོ་ཅག་གི་ཕྱོགས་ལ་འཇིག་རྟེན་གྱི་ཐ་སྙད་ཆད་པར་ཐལ་བར་མི་འགྱུར་ལ། ཕ་རོལ་པོས་ཀྱང་འདི་ཉིད་ཁས་བླང་བར་འོས་པ་ཡིན་ནོ། ། གཉིས་པ་ལ། དངོས་དང་། ཡན་ལག་ཅན་སོགས་མེད་པ་མི་འཐད། དང་པོ་ནི། ཕྱོགས་འདིར་འཇིག་རྟེན་ལ་གྲགས་པའི་སྒོ་ནས་ཤིང་རྟས་ཐ་སྙད་འདོགས་པ་ཆེས་གསལ་བ་གྲུབ་པ་འབའ་ཞིག་ཏུ་མ་ཟད་ཀྱི། འདིའི་མིང་གི་ཁྱད་པར་གང་ཡིན་པ་དེ་དག་ཀྱང་རྣམ་དཔྱད་མེད་པར་འཇིག་རྟེན་ལ་གྲགས་པའི་སྒོ་ནས་ཁས་བླང་བར་བྱ་སྟེ། ཤིང་རྟ་དེ་ཉིད་འཕང་ལོ་ལ་སོགས་པ་རང་གི་ཡན་ལག་རྣམས་ལ་ལྟོས་ནས། ཡན་ལག་ཅན་ཡང་ཡིན་ལ། ཤིང་རྟ་དེ་འཕང་ལོ་ལ་སོགས་པ་ཆ་ཤས་ལ་ལྟོས་ནས་ཆ་ཤས་ཅན་དང་། ཤིང་རྟ་དེ་ཉིད་འཕང་ལོ་ལ་སོགས་པ་ཉེ་བར་བླང་བའི་བྱ་བ་ལ་ལྟོས་ནས་བྱེད་པ་པོ་ཉིད་དོ་ཞེས་འགྲོ་བར་བསྙད་ཅིང་། ། རང་གི་ཉེ་བར་ལེན་པ་ལ་ལྟོས་ནས་སྐྱེ་བོ་རྣམས་ལ་ཡན་ལག་གི་ལེན་པ་པོ་ཉིད་དུ་གྲུབ་པོ། ། གཉིས་པ་ནི། རང་གི་སྡེ་པ་འགའ་ཞིག་གསུང་རབ་ཀྱི་དོན་ཕྱིན་ཅི་ལོག་ཏུ་རྟོགས་པས་ཡན་ལག་ཚོགས་པ་ཙམ་ཞིག་ཡོད་ཀྱི། ཡན་ལག་ཅན་ནི་རྣམ་པ་ཐམས་ཅད་དུ་མེད་དེ། དེ་ལས་ཐ་དད་པར་མ་དམིགས་པའི་ཕྱིར། དེ་བཞིན་དུ། ཆ་ཤས་ཙམ་ཞིག་ཡོད་ཀྱི། ཆ་ཤས་ཅན་ནི་མེད་དོ། །ལས་འབའ་ཞིག་ཡོད་ཀྱི། བྱེད་པ་པོ་ནི་མེད་དོ། །ཉེ་བར་ལེན་པ་ལས་ཐ་དད་པར་མ་དམིགས་པའི་ཕྱིར་རོ། ། ཉེ་བར་ལེན་པ་ཕུང་པོ་ཙམ་ཡོད་ཀྱི་ཉེ་བར་ལེན་པ་པོ་བདག་ནི་མེད་དོ་ཞེས་སོགས་དེ་ལྟ་བུར་རྣམ་པར་གནས་པའི་འཇིག་རྟེན་པའི་ཀུན་རྫོབ་ཕྱིན་ཅི་ལོག་ཏུ་སྨྲ་བ་དེ་དག་གི་ལྟར་ན་གཏན་ཚིགས་དེ་ཉིད་ཀྱིས་ཡན་ལག་ལ་སོགས་པ་ཙམ་ཡང་མེད་པར་ཐལ་བར་འགྱུར་བས་འཇིག་རྟེན་ལ་གྲགས་པའི་ཡན་ལག་དང་ཡན་ལག་ཅན་ལ་སོགས་པའི་ཀུན་རྫོབ་པའི་ཐ་སྙད་མ་བརླག་ཅིག་ཅེས་འདི་ནི་བཟློག་པར་བྱ་བ་ཁོ་ན་ཡིན་ནོ། །དེ་དག་ཕན་ཚུན་ལྟོས་ནས་གཞག་པས་ཐ་སྙད་དུ་ནི་གཉིས་ཀའང་ཡོད་ལ། དཔྱད་ན་གཉིས་ཀའང་ཡོད་པ་མ་ཡིན་པའི་ཕྱིར་རོ། ། གསུམ་པ་ནི། གང་གི་ཕྱིར་འཇིག་རྟེན་གྱི་ཀུན་རྫོབ་འདི་དེ་ལྟར་རྣམ་པར་དཔྱད་པ་ན་ཡོད་པར་མི་འགྱུར་ཞིང་། མ་བརྟགས་པར་གྲགས་པས་ཡོད་པ་དེའི་ཕྱིར། རྣལ་འབྱོར་པས་རིམ་པ་འདི་ཉིད་ཀྱིས་འདི་ལ་རྣམ་པར་དཔྱོད་པ་ན་ཆེས་མྱུར་བ་ཁོ་ནར་དེ་ཁོ་ན་ཉིད་ཀྱི་གཏིང་དཔོག་པར་འགྱུར་རོ། །ཇི་ལྟར་ཞེ་ན། ཉེ་བར་རྟོགས་པའི་རྣལ་འབྱོར་པ་ལ་གལ་ཏེ་ཤིང་རྟ་ཞེས་བྱ་བའི་དངོས་པོ་རང་བཞིན་གྱིས་གྲུབ་པ་འགའ་ཞིག་ཡོད་ན། ཐེ་ཚོམ་མེད་པར་དེ་རྣམ་པ་བདུན་ལས་རྣམ་པ་གང་ཡང་རུང་བ་ཞིག་གིས་བདག་ཉིད་ཡོད་པ་རྙེད་པར་གྱུར་ན་རྣམ་པ་བདུན་གྱིས་བཙལ་བ་ན་མེད་པ་གང་ཡིན་པའི་ཤིང་རྟ་དེ་ཇི་ལྟར་བུར་ན་ཡོད་ཅེས་རྣལ་འབྱོར་པ་ཚུལ་བཞིན་དུ་དཔྱོད་པས་ཤིང་རྟ་འདིའི་ཡོད་པ་མི་རྙེད་དེ། དེས་ན་ཤིང་རྟ་ཞེས་བྱ་བ་ནི་མ་རིག་པའི་ལིང་ཏོག་གིས་ཉམས་པར་བྱས་པ་དག་ཁོ་ནས་བཏགས་པར་ཟད་ཀྱི། རང་བཞིན་གྱིས་གྲུབ་པ་ནི་ཡོད་པ་མ་ཡིན་ནོ་སྙམ་དུ་ངེས་པ་སྐྱེ་ཞིང་དེས་རྣལ་འབྱོར་པ་དེ་ཁོ་ན་ཉིད་ཀྱི་དོན་ལ་ཡང་བདེ་བླག་ཏུ་འཇུག་པར་འགྱུར་རོ། །འང་གི་སྒྲས་ནི་ཀུན་རྫོབ་ཉམས་པར་ཡང་མི་འགྱུར་བས་དེའི་ཕྱིར། ། ཀུན་རྫོབ་ཤིང་རྟ་འདིར་དེའི་གྲུབ་པ་ནི་མ་བརྟགས་པར་གྲགས་པའི་སྒོ་ནས་གྲུབ་པ་དེ་བཞིན་དུ་འདོད་པར་བྱའོ། །མཁས་པ་དག་གིས་ཕྱོགས་འདི་ནི་སྐྱོན་མེད་ཅིང་ཡོན་ཏན་དང་བཅས་པའོ་སྙམ་དུ་བསམས་ཏེ། གདོན་མི་ཟ་བར་ཁས་བླང་བར་བྱའོ། ། གཉིས་པ་ལ། དོན་དངོས་དང་། དེ་དཔེས་གསལ་བར་བྱ་བ་གཉིས་ཀྱི་དང་པོ་ནི་རྣལ་འབྱོར་པས་ཤིང་རྟ་མ་དམིགས་ལ་རག་མོད། དེའི་ཡན་ལག་ཚོགས་པ་ཙམ་ཞིག་དམིགས་པ་ནི་ཡོད་ཅེ་ན། གང་ཞིག་སྣམ་བུ་ཚིག་ནས་ཐལ་བ་ལ་སྣལ་མ་ཚོལ་བ་ཁྱོད་ནི་བཞད་གད་དུ་བྱ་བ་ཞིག་སྟེ། གང་གི་ཚེ། ཇི་སྐད་བཤད་པའི་ཚུལ་གྱིས་ཤིང་རྟ་ཡོད་པ་ཉིད་མིན་ན་དེའི་ཚེ་ཡན་ལག་ཅན་མེད་པས་དེའི་ཕྱིར། དེ་ལ་ལྟོས་པའི་དེའི་ཡན་ལག་དག་ཀྱང་མེད་དོ། །གལ་ཏེ་ཤིང་རྟ་ཞིག་ན་ཡང་འཕང་ལོ་ལ་སོགས་པ་དམིགས་པ་མ་ཡིན་ནམ། དེའི་ཕྱིར་ཡན་ལག་ཅན་མེད་པར་ཡན་ལག་ཀྱང་མེད་དོ་ཞེས་ཅི་སྟེ་བརྗོད་ཅེ་ན། དེ་ནི་དེ་ལྟར་མ་ཡིན་ཏེ། རྟོགས་པ་པོ་སྔར་ཤིང་རྟ་དང་འབྲེལ་བར་རིག་པ་ཁོ་ནས་འཕང་ལོ་ལ་སོགས་པ་སིལ་བུར་གནས་པ་འདི་དག་ནི་ཤིང་རྟའི་འོ་སྙམ་དུ་རྟོགས་ཀྱི། གཞན་གྱིས་ནི་མ་ཡིན་ཏེ། དེས་ནི་རང་གི་ཆ་ཤས་ལ་ལྟོས་ནས་འཕང་ལོ་ལ་སོགས་པ་ཁོ་ན་ཡན་ལག་ཅན་དུ་རྟོགས་ཤིང་། འཕང་ལོ་ལ་སོགས་པ་རྣམས་ཤིང་རྟ་དང་འབྲེལ་པ་ཡང་རྒྱང་རིང་དུ་སྤངས་པ་ཁོ་ན་ཡིན་པས། དེའི་ཕྱིར་དེ་དག་ཤིང་རྟའི་ཡན་ལག་ཏུ་མི་རྟོགས་སོ། ། གཉིས་པ་ནི་གཞན་ཡང་། དོན་འདི་ནི་དཔེ་འདི་ལས་ཤེས་པར་བྱ་སྟེ། དཔེར་ན། ཤིང་རྟ་མེས་ཚིག་པ་ན། དེའི་ཡན་ལག་དག་ཀྱང་ངེས་པར་ཚིག་ནས་མེད་པར་འགྱུར་བ་དཔེ་དེ་བཞིན་དུ། རྣམ་པར་དཔྱོད་པའི་གཙུབ་ཤིང་གཙུབས་པ་ལས་བྱུང་བ་བློའི་མེ་མི་དམིགས་པའི་སྲེག་པར་བྱེད་པ་ཅན་གྱི་ཡན་ལག་ཅན་ཤིང་རྟ་མ་ལུས་པར་བསྲེགས་ཏེ་མ་དམིགས་པ་ན། ཤེས་རབ་ཀྱི་མེའི་བུད་ཤིང་དུ་གྱུར་པ་ཡན་ལག་དག་གིས་ཀྱང་བདག་ཉིད་ཚུགས་པར་མི་བྱེད་དེ། ངེས་པར་སྲེག་གོ། ། གཉིས་པ་ལ། བདག་བརྟེན་ནས་བཏགས་པར་བསྟན། དེའི་ཕན་ཡོན་ལྟ་བ་ཐམས་ཅད་བཟློག་པར་འགྱུར་བ། བདག་དང་བདག་གི་བ་མེད་པར་རྟོགས་པས་གྲོལ་བའི་ཚུལ་གཉིས་ཀྱི་དང་པོ་ལ། ཐ་སྙད་དུ་ཕུང་སོགས་ལ་བརྟེན་ནས་བཏགས་ཚུལ། ལས་དང་བྱེད་པོའི་ཐ་སྙད་འཐད་ཚུལ་གཉིས་ཀྱི། དང་པོ་ནི། ཇི་ལྟར་ཀུན་རྫོབ་ཀྱི་བདེན་པ་མི་གཅད་པར་བྱ་བའི་ཕྱིར་དང་། རྣལ་འབྱོར་པ་རྣམས་དེ་ཁོ་ན་ཉིད་ལ་བདེ་བླག་ཏུ་འཇུག་པར་བྱ་བའི་ཕྱིར་ཤིང་རྟ་རྣམ་པར་དཔྱད་པའི་ཚུལ་ལ་བསམས་ཏེ་བརྟེན་ནས་གདགས་པ་རྣམ་པར་གཞག་པ། དཔེར་ན། འཕང་ལོ་ལ་སོགས་པ་དག་ལ་བརྟེན་ནས་ཤིང་ལྟར་འདོགས་ཤིང་། དེ་དག་ཉེ་བར་ལེན་པ་ཡིན་ལ། ཤིང་རྟ་ཉེ་བར་ལེན་པ་པོ་ཡིན་པ་དེ་བཞིན་དུ་བདག་ཀྱང་འཇིག་རྟེན་ཀུན་རྫོབ་ཀྱི་བདེན་པར་གྲགས་པ་ལ་བརྟེན་ནས་འཇིག་རྟེན་གྱི་ཀུན་རྫོབ་ཀྱི་ཐ་སྙད་མི་བཅད་པར་བྱ་བའི་ཕྱིར་ཕུང་པོ་ལྔ་དང་། ནང་གི་ཁམས་དྲུག་དང་།། དེ་བཞིན་དུ་གཟུགས་སོགས་སྐྱེ་མཆེད་དྲུག་ལ་བརྟེན་ནས་བདག་ཏུ་ཉེ་བར་འདོགས་པའི་ཕྱིར་ཕུང་པོ་ལ་སོགས་པ་དེ་དག་བདག་གི་ཉེ་བར་ལེན་པ་ཡིན་ལ། བདག་ཀྱང་དེ་དག་གི་ཉེ་བར་ལེན་པ་པོ་ཉིད་དུ་འདོད་པ་ཡིན་ནོ། ། གཉིས་པ་ནི། ཇི་ལྟར་ཉེ་བར་ལེན་པ་དང་། ཉེ་བར་ལེན་པ་པོའི་རྣམ་བཞག་འཇིག་རྟེན་གྱི་ཐ་སྙད་དུ་བཞག་པ་དེ་བཞིན་དུ། བདག་འདིའི་ལས་དང་བྱེད་པ་པོའི་རྣམ་པར་བཞག་པ་ཡང་ཤིང་རྟ་ལྟར་ཁས་བླང་བར་བྱ་སྟེ། ཉེ་བར་ལེན་པ་ཕུང་པོ་ལ་སོགས་པ་ནི་ལས་ཡིན་ཞིང་བདག་འདི་ནི་དེ་དག་གི་བྱེད་པ་པོ་ཡང་ཡིན་པར་ཐ་སྙད་དུ་རྣམ་པར་བཞག་སྟེ། བདག་གིས་བསོད་ནམས་དང་བསོད་ནམས་མ་ཡིན་པ་དང་། མི་གཡོ་བ་སོགས་ཀྱི་ལས་བསགས་པས་ཁམས་གསུམ་ལ་སོགས་པའི་ཕུང་པོ་ལེན་པར་ཐ་སྙད་བྱེད་པའི་ཕྱིར་རོ། །འདིར། གང་ཟག་རྫས་ཡོད་དུ་འདོད་པའི་སྡེ་པ་རྣམས་མ་གཏོགས་སེམས་ཅན་དང་། གང་ཟག་སོགས་བཏགས་ཡོད་དུ་འདོད་པའི་གདགས་གཞི་དང་དགོས་པ་དངོས་ལ་གནོད་བྱེད་བཤད་ན། བྱེ་བྲག་སྨྲ་བ་དང་། མདོ་སྡེ་པའི་ལུགས་ལ་ཕུང་པོ་ལྔ་ཅི་རིགས་པའི་རྒྱུན་ལ་འདོགས་ཏེ། དོན་དམ་པའི་ཚིགས་བཅད་ལས། རྒྱུན་ལ་གང་ཟག་ཞེས་བྱ་སྟེ། །མཚན་ཉིད་འཛིན་ལ་ཆོས་ཞེས་བྱ། །འདི་ན་གང་ཡང་འཁོར་བ་མེད། །སུ་ཡང་མྱ་ངན་འདས་པ་མེད་ཞེས་གསུངས་པ་ལྟར་རོ། །རྣལ་འབྱོར་སྤྱོད་པ་བ་རྣམས་ནི། ཕུང་པོ་ལྔ་ཁ་ཡར་བ་ཡིན་ན། གཟུགས་ལ་སོགས་པ་གང་ཟག་ཏུ་ཐལ་ཞིང་། ཚོགས་པ་ཡིན་ན་གཟུགས་མེད་ཁམས་དང་། སེམས་མེད་པའི་གནས་སྐབས་ལྔ་སོགས་སུ་གང་ཟག་གི་གདགས་གཞི་མེད་པར་ཐལ་བས། ཀུན་གཞིའི་རྣམ་ཤེས་ཀྱི་རྒྱུན་ལ་གདགས་ཏེ། རྒྱུད་གསུམ་རྣམ་པར་ངེས་པར། ཁ་ཡར་བ་དང་ཚོགས་པ་ཞེས། །བརྟགས་ན་ཕུང་པོ་ལྔ་ཡི་རྒྱུན། །གང་ཟག་མ་ཡིན་དེ་ཡི་ཕྱིར། །ས་བོན་ཀུན་གྱི་རྣམ་ཤེས་ཀྱི། །རྒྱུན་ནི་གང་ཟག་ཡིན་པར་འདོད། །ཞེས་པ་ལྟར་རོ། །དེ་ལའང་ཁ་ཅིག །སངས་རྒྱས་གང་ཟག་མིན་པར་ཐལ་བའི་སྐྱོན་ཡོད་ཟེར་བ་ནི་མི་འཐད་དེ། དེ་དག་གི་ལུགས་ལ་མེ་ལོང་ལྟ་བུའི་ཡེ་ཤེས་ཀུན་གཞིའི་རྒྱུན་ཡིན་པའི་ཕྱིར་རོ། །ཁ་ཅིག་གཞན་དབང་གི་རྒྱུན་ལ་འདོད་དོ། །བཅོམ་ལྡན་འདས་བྱམས་པའི་གསུང་རབ་རྣམས་དང་། དབུ་མ་ཆོས་དབྱིངས་བསྟོད་པ་སོགས་ལས། ཆོས་ཉིད་དེ་བཞིན་ཉིད་ལ་འདོགས་ཏེ། མངོན་རྟོགས་རྒྱན་ལས། སྒྲུབ་པ་ཡི་ནི་རྟེན་གྱུར་པ། །ཆོས་ཀྱི་དབྱིངས་ཀྱི་རང་བཞིན་དང་། །ཞེས་དང་། དབུས་མཐའ་ལས། ཆོས་ཀྱི་དབྱིངས་ལ་རྣམ་པ་གསུམ། །མ་དག་མ་དག་དག་པ་དང་། །རྣམ་པར་དག་པར་ཅི་རིགས་སྦྱར། ། འདི་ལས་ཇི་ལྟར་འོས་འོས་སུ། །གང་དག་རྣམ་པར་བཞག་པར་འདོད། །ཅེས་དང༌། ཆོས་དང་ཆོས་ཉིད་རྣམ་འབྱེད་ལས། ཉེས་དམིགས་ལ་འཇུག་པ་ནི། གནས་ཡོངས་སུ་གྱུར་པ་མེད་པའི་ཉེས་དམིགས་བཞིའོ། །ཉོན་མོངས་པ་མི་འཇུག་པའི་རྟེན་མེད་པའི་ཉེས་པ་དང་། ལམ་འཇུག་པའི་རྟེན་མེད་པའི་ཉེས་པ་དང་། ། མྱ་ངན་ལས་འདས་པའི་གང་ཟག་གདགས་པའི་གཞི་མེད་པའི་ཉེས་པ་དང་། བྱང་ཆུབ་གསུམ་གྱི་ཁྱད་པར་གདགས་པའི་གཞི་མེད་པའི་ཉེས་པའོ། །གནས་ཡོངས་སུ་གྱུར་པ་ཡོད་ན་དེ་ལས་བཟློག་པ་ཕན་ཡོན་རྣམ་པ་བཞི་ཡིན་པ་རིག་པར་བྱའོ་ཞེས་གནས་གྱུར་པ་ཟག་མེད་ཀྱི་དབྱིངས་ལ་མྱ་ངན་ལས་འདས་པའི་གང་ཟག་གདགས་པར་གསུངས་པའི་ཕྱིར་དང་། རྒྱུད་བླ་ལས། མ་དག་མ་དག་དག་པ་དང་། ། ཤིན་ཏུ་རྣམ་དག་གོ་རིམ་བཞིན། །སེམས་ཅན་བྱང་ཆུབ་སེམས་དཔའ་དང་། ། དེ་བཞིན་གཤེགས་པ་ཞེས་བརྗོད་དོ་ཞེས་དང་། འགྲིབ་པ་དང་འཕེལ་བ་མེད་པའི་མདོར་ཡང་དེ་བཞིན་དུ་གསུངས་ཤིང་། ཆོས་དབྱིངས་བསྟོད་པ་ལས། ཉོན་མོང་དྲ་བས་གཡོགས་པ་ནི། །སེམས་ཅན་ཞེས་ནི་བརྗོད་པར་བྱ། །དེ་ཉིད་ཉོན་མོངས་བྲལ་གྱུར་ན། །སངས་རྒྱས་ཞེས་ནི་བརྗོད་པར་བྱ་ཞེས་གསུངས་སོ། ། འདིར་ཕུང་ཁམས་སྐྱེ་མཆེད་ལ་བརྟེན་ནས་བཏགས་པར་གསུངས་པའི་དོན་ནི། ། ཐ་སྙད་དུ་ངར་འཛིན་གྱི་ཡུལ་དེ་དག་ལས་གཞན་དུ་མི་འཐད་ཅིང་། ཀུན་རྫོབ་ཀྱི་བདེན་པ་མ་དཔྱད་པར་བཞག་པའི་ཕྱིར་ཡིན་ཏེ། འཇིག་རྟེན་པའི་བདག་ཏུ་འཛིན་པ་རྣམས་ནི། ཕུང་པོ་ལ་དམིགས་པ་ཡིན་པའི་ཕྱིར་རོ། །གཞན་དུ་ཆོས་ཉིད་ལ་བརྟེན་ནས་བཏགས་པར་བཤད་པ་ནི་གང་ཟག་ལ་སོགས་པའི་ཆོས་ཐམས་ཅད་སྤྲོས་པ་དང་མཚན་མ་ཐམས་ཅད་ཉེ་བར་ཞི་བ་ཡིན་པ་ལ། དེ་ལྟར་མ་རྟོགས་པ་དང་། རྟོགས་པའི་དབང་གིས་སེམས་ཅན་དང་། སངས་རྒྱས་སུ་བཞག་པའི་ཕྱིར་ཡིན་ནོ། །དགོས་པ་ནི་གང་ཟག་རྫས་སུ་མེད་ཀྱང་ཐ་སྙད་གདགས་པར་སླ་བའི་ཕྱིར་དང་། འཇིག་རྟེན་དང་མཐུན་པར་བྱ་བའི་ཕྱིར་དང་། མི་སྐྲག་པར་བྱ་བའི་ཕྱིར་དང་། རང་གཞན་གྱི་སྐྱོན་ཡོན་དང་ལྡན་པ་བརྗོད་པའི་ཕྱིར་ཡིན་པར་སློབ་དཔོན་རྒྱལ་བའི་སྲས་ཀྱིས་བཤད་ཅིང་། མདོ་སྡེ་རྒྱན་ལས། ཀུན་ནས་ཉོན་མོངས་རྣམ་བྱང་བའི། །གནས་སྐབས་ཡོད་པའི་བྱེ་བྲག་ལས། །འཇུག་དང་རྒྱུན་གྱི་བྱེ་བྲག་ཀྱང་། །གང་དག་གི་ནི་ཉེ་བར་བསྟན་ཞེས་གསུངས་སོ། །དངོས་ལ་གནོད་བྱེད་ནི། སྔར་བཤད་པ་ལྟར། རིགས་པས་དཔྱད་ན་གང་ཟག་མི་འཐད་པའི་ཕྱིར་རོ། །གང་དག་བདག་ཐ་སྙད་དུ་ཡང་མེད་ཅིང་། གང་ཟག་དང་སེམས་ཅན་དང་། སྐྱེས་བུ་ལ་སོགས་པ་རྫས་སུ་ཡོད་པར་སྨྲ་བ་དང་། ཕུང་པོ་ལས་དོན་གཞན་པའི་བདག་རྟག་པར་ཡོད་པ་དང་། གང་ཟག་དང་སེམས་ཅན་ལ་སོགས་པ་མེད་པར་སྨྲ་བ་ནི། བྱེ་བྲག་ཏུ་སྨྲ་བ་ནས་དབུ་མ་པའི་བར་གྲུབ་མཐའ་'  ཐམས་ཅད་དང་འགལ་ཞིང་། སྟོན་པའི་བསྟན་པ་ལས་འདས་ནས་ཆོས་འདི་པ་ལས་ཕྱི་རོལ་པ་རྣམས་ཀྱི་གྲུབ་མཐའ་ལ་འཁེལ་བ་སྟེ། བདག་ཐ་སྙད་དུ་ཡང་མེད་ན། བརྟེན་ནས་གདགས་པར་མི་རུང་ཞིང་། ལུང་དང་འཇིག་རྟེན་གཉིས་ཀ་ལ་འགལ་ལ། གང་ཟག་ལ་སོགས་པ་རྫས་སུ་ཡོད་པར་བྱེ་བྲག་སྨྲ་བས་ཀྱང་མི་འདོད་ན། གྲུབ་མཐའ་གོང་མ་རྣམས་ཀྱིས་ལྟ་སྨོས་ཀྱང་ཅི་དགོས། མཛོད་འགྲེལ་ལས། འོན་ཏེ་བཏགས་པར་ཡོད་དོ་ཞེ་ན་ནི། ཁོ་བོ་ཅག་ཀྱང་དེ་སྐད་ཅེས་སྨྲའོ་ཞེས་དང་། དེ་ལྟ་བས་ན་གང་ཟག་ནི་བཏགས་པའི་ཡོད་པ་ཡིན་ཏེ། ཕུང་པོ་དང་རྒྱུན་ལ་སོགས་བཞིན་ནོ། །ཞེས་དང་། དེ་ལྟ་བས་ན་ཁ་ཅིག་ནི་གང་ཟག་ཏུ་འཛིན། ཁ་ཅིག་ནི་ཐམས་ཅད་མེད་པ་ཉིད་དུ་འཛིན་པ་གང་ཡིན་པ་དེ་ནི། བསྟན་པ་འདི་ལ་སྐྱོན་བྱུང་བ་ཡིན་ནོ་ཞེས་དང་། མདོ་སྡེ་རྒྱན་ལས། གང་ཟག་བཏགས་པར་ཡོད་ཉིད་དུ། །བརྗོད་བྱ་རྫས་སུ་མ་ཡིན་ནོ། །མི་དམིགས་ཕྱིར་ན་ལོག་པ་དང་། ། ཀུན་ནས་ཉོན་མོངས་ཉོན་མོངས་རྒྱུ། །ཉེས་པ་གཉིས་ཕྱིར་དེ་ལས་འདི། །གཅིག་དང་གཞན་དུ་བརྗོད་བྱ་མིན། །ཕུང་པོ་བདག་ཏུ་ཐལ་བ་དང་། །དེ་རྫས་ཉིད་དུ་ཐལ་འགྱུར་ཕྱིར། །ཞེས་དང་། དབྱིག་གཉེན་གྱིས། གཅིག་པ་ཉིད་ཡིན་ན་ནི་ཕུང་པོ་རྣམས་ཀྱང་བདག་ཉིད་དུ་ཐལ་བར་འགྱུར་ལ། གང་ཟག་ཀྱང་རྫས་ཉིད་དུ་ཐལ་བར་འགྱུར་ལ། གཞན་ཉིད་ཡིན་ན་ནི་གང་ཟག་རྫས་སུ་ཡོད་པ་ཉིད་དུ་ཐལ་བར་འགྱུར་རོ་ཞེས་དང་། གང་དག་སྟོན་པའི་བསྟན་པ་ལས་འདས་ཏེ། གང་ཟག་རྫས་སུ་ཡོད་པ་ཉིད་དུ་འདོད་པ་དེ་དག་ལ་འདི་སྐད་ཅེས་བརྗོད་པར་བྱའོ་ཞེས་དང་། མདོ་སྡེ་རྒྱན་ལས། བདག་ཏུ་ལྟ་བ་སྐྱེད་མི་དགོས། །གོམས་པ་ཐོག་མ་མེད་དུས་ཅན། །གང་ཟག་ཡོད་ན་ཐམས་ཅད་ནི། །འབད་མེད་ཐར་པའམ་ཐར་པ་མེད་ཅེས་དང་། །ལུང་ཕྲན་ཚེགས་དང་། དོན་དམ་པའི་ཚིགས་བཅད་ལས། འདི་ལ་བདག་གམ་སེམས་ཅན་མེད། །ཆོས་འདི་དག་ནི་རྒྱུ་དང་བཅས། །སྲིད་པའི་ཡན་ལག་བཅུ་གཉིས་དང་། །ཕུང་པོ་སྐྱེ་མཆེད་ཁམས་རྣམས་ཏེ། །རྣམ་པར་བསམས་ན་འདི་ཀུན་ལ། །གང་ཟག་དམིགས་པ་མ་ཡིན་ནོ་ཞེས་ཐེག་པ་ཆུང་ངུའི་ལུང་རྣམས་ལས་ཀྱང་། གང་ཟག་དང་སེམས་ཅན་ལ་སོགས་པ་རྫས་སུ་མེད་པར་ཡང་ནས་ཡང་དུ་གསུངས་ཤིང་། སྤྱོད་འཇུག་ལས་ཀྱང་། གལ་ཏེ་སེམས་ཅན་ཡོད་མིན་ན། །སུ་ལ་སྙིང་རྗེ་བྱ་ཞེ་ན། །འབྲས་བུའི་དོན་དུ་ཁས་བླངས་པའི། །རྨོངས་པས་བཏགས་པ་གང་ཡིན་པའོ། །སེམས་ཅན་མེད་འབྲས་སུ་ཡི་ཡིན། །བདེན་ཏེ་འོན་ཀྱང་རྨོངས་ལས་འདོད་ཅེས་དང་། ལྔ་ཚན་གྱི་མདོ་སྡེ་ལས། བདག་ཏུ་དམིགས་པ་ལ་ཉེས་དམིགས་ལྔ་སྟེ། བདག་ཏུ་ལྟ་བ་དང་། སྲོག་ཏུ་ལྟ་བར་འགྱུར། མུ་སྟེགས་ཅན་རྣམས་དང་ཁྱད་པར་མེད་པར་འགྱུར། ལམ་གོལ་བར་ཞུགས་པར་འགྱུར། སྟོང་པ་ཉིད་ལ་ཡང་དེའི་སེམས་འཇུག་པར་མི་འགྱུར། དད་པར་མི་འགྱུར། ཡང་དག་པར་གནས་པར་མི་འགྱུར། མོས་པར་མི་འགྱུར། འདིའི་འཕགས་པའི་ཆོས་རྣམས་ཀྱང་རྣམ་པར་བྱང་བར་མི་འགྱུར་ཞེས་སློབ་དཔོན་དབྱིག་གཉེན་གྱིས། མདོ་སྡེ་རྒྱན་གྱི་འགྲེལ་པ་དང་། མཛོད་འགྲེལ་དུ་དྲངས་པའི་ཕྱིར། བདག་དང་སེམས་ཅན་དང་གང་ཟག་དང་། སྲོག་དང་སྐྱེས་བུ་ལ་སོགས་པར་ལྟ་བ་ནི་ཤཱཀྱའི་སྲས་མ་ཡིན་ནོ། །མདོར་ན། བཅོམ་ལྡན་འདས་ཀྱིས་དེ་རྣམས་རྣམ་གྲངས་སུ་གསུངས་པས། མ་དཔྱད་པའི་འཁྲུལ་ངོར་གང་ཟག་དང་། སེམས་ཅན་ལ་སོགས་པ་ཡོད་པ་ལྟར་བདག་ཀྱང་ཡོད་ལ། དཔྱད་ན་བདག་ཡོད་པ་མ་ཡིན་པ་ལྟར། གང་ཟག་ལ་སོགས་པའང་ཡོད་པ་མ་ཡིན་ཞིང༌། ཐ་སྙད་ཙམ་དུ་བུམ་པ་དང་། སྣམ་བུ་དང་། ནགས་ཚལ་ལ་སོགས་པ་ཡོད་པ་ལྟར་བདག་ཡང་ཡོད་ལ། དཔྱད་ན་བདག་ཡོད་པ་མ་ཡིན་པ་ལྟར། ཆོས་ཐམས་ཅད་ཡོད་མེད་ལ་སོགས་པའི་སྤྲོས་པ་ཐམས་ཅད་དང་བྲལ་བར་ཤེས་པར་གྱིས་ཤིག ། ། གཉིས་པ་ནི། བརྟེན་ནས་གདགས་པ་ལ་ཡང་དག་པར་བརྟེན་པ་ན། བདག་རྣམ་པ་ཐམས་ཅད་དུ་བརྟན་པ་དང་མི་བརྟན་པ་སོགས་རྟོག་པའི་རྟེན་མ་ཡིན་པ་ཉིད་ཡིན་པས་རྟག་པ་དང་མི་རྟག་པ་ལ་སོགས་པའི་རྟོག་པ་ལྡོག་སླ་བར་འགྱུར་ཏེ། བརྟེན་ནས་བཏགས་པ་རང་བཞིན་གྱིས་དངོས་པོར་ཡོད་པ་མིན་པའི་ཕྱིར་བདག་འདི་ནི་བརྟན་པ་མིན་ཞིང་མི་བརྟན་པ་ཉིད་ཀྱང་མིན་ཏེ། མི་བརྟན་པ་ཡིན་ན། ཉེ་བར་ལེན་ཉིད་བདག་མ་ཡིན། །དེ་དག་འབྱུང་དང་འཇིག་པ་ཡིན། ། ཉེ་བར་བླང་བ་ཇི་ལྟར་བུར། །ཉེ་བར་ལེན་པོ་ཡིན་པར་འགྱུར། །ཞེས་དང་། ། མ་བྱུང་བ་ལས་འབྱུང་མིན་ཏེ། །འདི་ལ་སྐྱོན་དུ་ཐལ་བར་འགྱུར། །བདག་བྱས་པར་འགྱུར་བ་དང་། །འབྱུང་བ་རྒྱུ་མེད་ཅན་དུ་འགྱུར། །ཞེས་བསྟན་བཅོས་ལས་བཤད་པའི་རིགས་པ་དང་འགལ་བའི་ཕྱིར་རོ། །བརྟན་པར་ཡང་མི་འཐད་དེ། འདས་པའི་དུས་ན་འབྱུང་འགྱུར་ཞེས། །བྱ་བ་འདི་ནི་མི་འཐད་དོ། ། སྔོན་ཚེ་རྣམས་སུ་གང་བྱུང་བ། །དེ་ཉིད་འདི་ནི་མ་ཡིན་ནོ། །དེ་ཉིད་བདག་ཏུ་འགྱུར་སྙམ་ན། །ཉེ་བར་ལེན་པ་ཐ་དད་འགྱུར། །ཉེ་བར་ལེན་ལས་མ་གཏོགས་པར། །ཁྱོད་ཀྱི་བདག་ནི་གང་ཞིག་ཡིན། །ཞེས་གསུངས་སོ། །བདག་འདི་ནི་སྐྱེ་བ་དང་འཇིག་པ་ཡང་མིན་ཏེ། གལ་ཏེ་ཕུང་པོ་བདག་ཡིན་ན། །སྐྱེ་དང་འཇིག་པ་ཅན་དུ་འགྱུར། །ཞེས་པའི་ཉེས་པར་ཐལ་བའི་ཕྱིར་རོ། །འདི་ལ་རྟག་པ་ཉིད་དང་། མི་རྟག་ལ་སོགས་པ་བཞི་ཡང་ཡོད་པ་མིན་ཏེ། སློབ་དཔོན་གྱིས། དེ་བཞིན་གཤེགས་པ་བརྟག་པའི་ཐབས་ཀྱིས་བདག་ཡོངས་སུ་རྟོག་པར་མཛད་པ་ན། རྟག་དང་མི་རྟག་ལ་སོགས་བཞི། །ཞི་བ་འདི་ལ་ག་ལ་ཡོད། །མཐའ་དང་མཐའ་མེད་ལ་སོགས་བཞི། །ཞི་བ་འདི་ལ་ག་ལ་ཡོད། །གང་གིས་དེ་བཞིན་གཤེགས་ཡོད་ཞེས། །འཛིན་པ་སྟུག་པོས་བཟུང་གྱུར་པ། །དེ་ནི་མྱ་ངན་འདས་པ་ལ། ། མེད་ཞེས་རྣམ་རྟོག་རྟོག་པར་བྱེད། །རང་བཞིན་གྱིས་ཀྱི་སྟོང་དེ་ལ། །སངས་རྒྱས་མྱ་ངན་འདས་ནས་ནི། །ཡོད་དོ་ཞེའམ་མེད་དོ་ཞེས། །བསམ་པ་འཐད་པ་ཉིད་མི་འགྱུར། །ཞེས་སོ། །འདི་ནི་ཕུང་པོ་དག་ལས་དེ་ཉིད་དང་ནི་གཞན་ཉིད་དུ་མེད་དེ། གལ་ཏེ་ཕུང་པོ་བདག་ཡིན་ན། །སྐྱེ་དང་འཇིག་པ་ཅན་དུ་འགྱུར། ། གལ་ཏེ་ཕུང་པོ་རྣམས་ལས་གཞན། །ཕུང་པོའི་མཚན་ཉིད་མེད་པར་འགྱུར། ། ཞེས་དང་། ཤིང་ཉིད་མེ་ནི་མ་ཡིན་ཏེ། །ཞེས་སོགས་ཀྱི་རིགས་པས་གནོད་པའི་ཕྱིར་རོ། །ཡང་ཅིའི་ཕྱིར་མི་བརྟན་པ་ལ་སོགས་པའི་རྟོག་པ་འདི་རྣམས་བདག་ལ་མི་རུང་ཞེ་ན། དངོས་ཡོད་མིན་ཕྱིར་ཞེས་སྨོས་ཏེ། གལ་ཏེ་བདག་དངོས་པོའི་རང་བཞིན་ཅན་འགའ་ཞིག་ཡོད་ན། དེ་ལས་མི་བརྟན་པ་ལ་སོགས་པའི་རྟོག་པ་འདི་རྣམས་ཡོད་པར་འགྱུར་བ་ཞིག་ན། བདག་ནི་འགའ་ཡང་མེད་དེ། དེ་མེད་པ་ཁོ་ནའི་ཕྱིར་རོ། །མདོ་ལས། མི་ཟད་པ་ཡི་ཆོས་བཞི་ནི། འཇིག་རྟེན་མགོན་གྱིས་བསྟན་པ་སྟེ། །སེམས་ཅན་ནམ་མཁའ་བྱང་ཆུབ་སེམས། །དེ་བཞིན་སངས་རྒྱས་ཆོས་རྣམས་སོ། །གལ་ཏེ་དེ་དག་རྫས་ཡོད་ན། །དེ་དག་ཡོངས་སུ་ཟད་འགྱུར་གྲང་། །མེད་པས་དེ་དག་མི་ཟད་དེ། །དེ་ཕྱིར་དེ་དག་ཟད་མེད་གསུངས་ཞེས་གསུངས་སོ། །  གསུམ་པ་ལ། བདག་དང་བདག་གི་བ་མ་རིག་པ་ཙམ་གྱི་དབང་གིས་མ་དཔྱད་པར་བརྟགས། དེ་གཉིས་མེད་པར་རྟོགས་པས་གྲོལ་བའི་ཚུལ་གཉིས་ཀྱི་དང་པོ་ནི། གང་ཞིག་རྣམ་པ་བདུན་གྱིས་བཙལ་ན། རྟག་པ་དང་མི་རྟག་པ་ཉིད་དུ་མི་སྲིད་ཅིང་། གང་ཞིག་གི་མེད་པ་ཉིད་མ་མཐོང་ཞིང་། མ་རིག་པའི་དབང་གིས་ཡོད་པ་ཉིད་དུ་ཞེན་ནས་འཇིག་ཚོགས་ལ་ལྟ་བས་འདི་ནི་བདག་སྙམ་དུ་མངོན་པར་ཞེན་པ་རྣམས་འཁོར་བར་འགྱུར་བའི་བདག་དེ་ནི་ཇི་ལྟར་བུ་ཞེ་ན། གང་ཞིག་ཡོངས་སུ་ཚོལ་བ་ན། མུ་སྟེགས་པ་དེའི་རིགས་པས་མི་མཐད་ནས་དེའི་རང་བཞིན་ལ་ཕྱིན་ཅི་ལོག་ཏུ་གྱུར་པ་ཐམས་ཅད་ཕུང་པོ་ལས་ཐ་དད་པར་ཞེན་ཅིང་རང་གི་སྡེ་པ་རྣམས་ཀྱིས་ཕུང་པོ་ལས་ཐ་དད་པར་བདག་མེད་སྙམ་དུ་འཁྲུལ་པས། ། ཕུང་པོ་ཙམ་ཉིད་བདག་ཏུ་ཁས་བླངས་ལ། དེ་བཞིན་གཤེགས་པའི་མན་ངག་ཕྱིན་ཅི་མ་ལོག་པར་ཁོང་དུ་ཆུད་པ་རྣམས་ནི་ཡོད་པ་མ་ཡིན་པ་ཉིད་སྙམ་དུ་རིག་པར་བྱས་ནས་ལན་བརྒྱར་ཡོངས་སུ་གྲོལ་བར་འགྱུར་བ་དེ་ནི་བདག་ཡིན་ཞིང་། དེ་ལྟ་བུ་གང་ལ་དུས། རྟག་ཏུ་མི་དང་ཡི་དྭགས་དང་དུད་འགྲོ་ལ་སོགས་པའི་འགྲོ་བ་མ་རིག་པ་དང་རྗེས་སུ་འབྲེལ་པ་མཐའ་དག་རྣམས་ལ་ངར་འཛིན་པའི་བློ་རབ་ཏུ་འབྱུང་བ་དེ་ནི་བདག་ཡིན་ཞིང་གང་དུ་འདི་དབང་བྱེད་པ་ཉིད་འབྲེལ་པ་འགའ་ཞིག་ཏུ་འགྱུར་བ་དེའི་དབང་བསྒྱུར་བྱའམ་གདགས་པའི་རྟེན་མིག་ལ་སོགས་པ་ནང་དང་གཟུགས་ལ་སོགས་པ་ཕྱི་རོལ་གང་ཡིན་པ་དེར་ང་ཡིར་འཛིན་པའི་བློ་འབྱུང་བའི་བདག་དེ་ནི་རྣམ་པར་མ་བརྟགས་པ་ཁོ་ནར་འཇིག་རྟེན་གྱི་གྲགས་པ་ཙམ་གྱི་རྗེས་སུ་འབྲང་ཏེ། གཏི་མུག་གི་དབང་ལས་གྲུབ་པ་ཡིན་གྱི་རང་གི་ངོ་བོས་གྲུབ་པ་མ་ཡིན་ནོ། །  གཉིས་པ་ནི། གང་གི་ཕྱིར་འདི་ཡོད་པ་མ་ཡིན་མོད་ཀྱི། འོན་ཀྱང་གཏི་མུག་ལས་ཐ་སྙད་འདོགས་པ་དེ་ཉིད་ཀྱི་ཕྱིར་རྣལ་འབྱོར་པ་དག་གིས་རྣམ་པ་ཐམས་ཅད་དུ་མ་དམིགས་ལ། དེ་མ་དམིགས་པས་མིག་ལ་སོགས་པ་དེའི་ཉེ་བར་ལེན་པ་རྣམས་འབྱུང་བར་མི་འགྱུར་རོ། །འདི་ལྟར་རྣལ་འབྱོར་པས་ནི་དངོས་པོ་འགའ་ལ་ཡང་རང་གི་ངོ་བོ་དམིགས་པ་མེད་དེ། དེའི་ཕྱིར་འཁོར་བ་ལས་གྲོལ་བར་འགྱུར་རོ། །བསྟན་བཅོས་ལས། ནང་དང་ཕྱི་རོལ་ཉིད་དག་ལ། །བདག་དང་བདག་གི་སྙམ་ཟད་ན། །ཉེ་བར་ལེན་པ་འགག་འགྱུར་ཞིང་། །དེ་ཟད་པས་ན་སྐྱེ་བ་ཟད་ཅེས་དང་། རིན་ཆེན་ཕྲེང་བ་ལས། ངར་འཛིན་ལས་བྱུང་ཕུང་པོ་རྣམས། །ངར་འཛིན་དེ་ནི་དོན་དུ་བརྫུན། །ནང་གི་ས་བོན་བརྫུན་པ་དེའི། ། སྐྱེ་བ་བདེན་པ་ག་ལ་ཞིག །ཕུང་པོ་དེ་ལྟར་མི་བདེན་པར། །མཐོང་ནས་ངར་འཛིན་སྤོང་བར་འགྱུར། །ངར་འཛིན་པ་དག་སྤངས་ནས་ནི། །ཕྱིས་ནི་ཕུང་པོ་འབྱུང་མི་འགྱུར། །ཞེས་པ་ལྟར་རོ། །ཡང་། ཇི་ལྟར་ན་བདག་མེད་ན་བདག་གི་བ་ཡང་མེད་ཅེ་ན། གང་གི་ཕྱིར་རྫ་མཁན་མེད་ན་བུམ་པ་མི་སྲིད་པ་དེ་བཞིན་དུ། བྱེད་པ་པོ་མེད་པ་ཅན་ལ་ལས་མེད་དེ། །བྱེད་པ་པོའི་བྱ་བ་འཇུག་པའི་ཡུལ་ལ་ལས་སུ་བཏགས་པའི་ཕྱིར་རོ། དེའི་ཕྱིར་བདག་གི་བ་ནི་བྱེད་པ་པོའི་བདག་མེད་པར་ཡོད་པ་མིན་ཏེ། དེའི་ཕྱིར་ཕུང་པོ་བདག་དང་བདག་གི་བས་སྟོང་པར་ལྟ་ཞིང་། འཁོར་བ་མ་གཟིགས་པ་ན། རྣལ་འབྱོར་པ་དེ་རྣམ་པར་གྲོལ་བར་འགྱུར་ཏེ། གཟུགས་ལ་སོགས་པ་མ་དམིགས་པ་ན་དེ་དེར་རྟོག་པའི་འདོད་ཆགས་ལ་སོགས་པ་རྣམས་མི་འབྱུང་བས་ཉན་ཐོས་དང་། རང་སངས་རྒྱས་རྣམས་ལེན་པ་མེད་པར་མྱ་ངན་ལས་འདའ་བར་བཞག་ལ། བྱང་ཆུབ་སེམས་དཔའ་རྣམས་ནི་བདག་མེད་པ་མཐོང་དུ་ཟིན་ཡང་། སྙིང་རྗེའི་དབང་གིས་བྱང་ཆུབ་ཀྱི་བར་སྲིད་པའི་རྒྱུན་འཛིན་པར་བྱེད་པས་མཁས་པས་ཇི་སྐད་བཤད་པའི་བདག་མེད་པ་ཡོངས་སུ་བཙལ་བར་བྱའོ། ། གསུམ་པ་ལ། དངོས་པོ་ཐམས་ཅད་བཏགས་ནས་བདེན་པར་བསྟན། རྒྱུ་འབྲས་ལ་བྱེ་བྲག་ཏུ་དཔྱད་པ་གཉིས་ཀྱི་དང་པོ་ལ། དངོས་པོ་རྣམས་དཔྱད་ན་མི་རྙེད་ཅིང་གྲགས་པ་ཙམ་གྱིས་གཞག །ཐམས་ཅད་བདེན་པ་གཉིས་དང་མི་༌་འགལ་བ་གཉིས་ཀྱི་དང་པོ་ནི། ཇི་ལྟ་བ་དང་དེའི་ནི་ཉེ་བར་ལེན་པའི་གདགས་པར་ཤིང་རྟའི་རྣམ་པར་དཔྱད་པ་དང་མཚུངས་པ་དེ་བཞིན་དུ། དངོས་པོ་གཞན་རྣམས་ཀྱི་འང་ཡིན་ནོ་ཞེས་བསྒྲེ་བའི་ཕྱིར་བུམ་པ་དང་། སྣམ་བུ་དང་རེ་ལྡེ་དང་། དམག་དང་ནགས་ཚལ་དང་། ཕྲེང་བ་དང་ལྗོན་ཤིང་དང་ཁང་ཁྱིམ་དང་། ཤིང་རྟ་ཕྲན་དང་འགྲོན་གནས་ལ་སོགས་པ་དངོས་པོ་རྣམས་ཇི་སྙེད་པ་གང་དག་དང་། ཞེས་སྨོས་ཏེ། དེ་རྣམས་ཤིང་རྟའི་རྣམ་དཔྱད་བྱས་པས་རྣམ་བདུན་ཡོད་པ་མ་ཡིན་ཞིང་། དེ་ལས་གཞན་དུ་གྱུར་པ་འཇིག་རྟེན་གྲགས་པའི་སྒོ་ནས་ཡོད་པ་ཡིན་ཞེས་འོག་གི་ཚིགས་བཅད་ཀྱི་རྐང་པ་གཉིས་དང་སྦྱར་ཞིང་བུམ་པ་སོགས་ཐམས་ཅད་ལ་བཤད་པར་བྱའོ། །གང་ཡང་དེ་ལྟ་བུའི་རིགས་ཅན་གྱི་དངོས་པོ་གཞན་དེ་བཞིན་དུ་དངོས་པོ་གང་དག་གི་སྒོ་ནས་སྐྱེ་བོ་འདིས་བསྙད་ཅིང་ཐ་སྙད་བྱས་པ་དེ་རྣམས་ཐམས་ཅད་མ་བརྟགས་པར་གྲགས་པ་ཁོ་ནས་གཞག་པར་རྟོགས་པར་བྱ་སྟེ། གང་གི་ཕྱིར་ཞེ་ན། ཐུབ་དབང་དེ་ནི་འཇིག་རྟེན་དང་ལྷན་ཅིག་རྩོད་ཅིང་དགག་པ་མི་མཛད་པར་བཤད་པའི་ཕྱིར་རོ། །འཇིག་རྟེན་ང་དང་རྩོད་ཀྱི། ང་ནི་འཇིག་རྟེན་དང་མི་རྩོད་དོ་ཞེས་བྱ་བའི་ལུང་ལས་ནི་འཇིག་རྟེན་གྱི་གྲགས་པ་ལ་གནོད་པར་མི་བྱའོ། ། གཉིས་པ་ནི། འཇིག་རྟེན་དངོས་པོ་གང་དག་གི་ཇི་ལྟར་ཐ་སྙད་འདོགས་ཅེ་ན། དེ་བསྟན་པའི་ཕྱིར་བཤད་པ། ཡན་ལག་དང་ཡོན་ཏན་དང་། འདོད་ཆགས་དང་། མཚན་ཉིད་དང་ནི་བུད་ཤིང་ལ་སོགས་པ་དང་། རིམ་པ་བཞིན་དུ། ཡན་ལག་ཅན་དང་། ཡོན་ཏན་ཅན་དང༌། ཆགས་པ་དང་། མཚན་ཉིད་དང་། མེ་ལ་སོགས་པའི་དོན་དེ་དག་སྔ་ཕྱི་སྦྱར་ནས། དེ་རྣམས་ཤིང་རྟ་བཞིན་དུ་རྣམ་པར་དཔྱད་པ་བྱས་པས་བཙལ་ན་རྣམ་པ་བདུན་དུ་ཡོད་པ་མིན་ཞིང་རྣམ་པར་དཔྱད་པ་དེ་ལས་གཞན་དུ་གྱུར་པར་མ་དཔྱད་པར་འཇིག་རྟེན་གྲགས་པའི་སྒོ་ནས་དེ་དག་ལ་སོགས་པའི་ཐ་སྙད་ཡོད་པ་ཡིན་ཏེ། ཇི་ལྟར་བུམ་པ་ཡན་ལག་ཅན་ཡིན་ལ། གྱོ་མོ་ལ་སོགས་པ་དག་དེའི་ཡན་ལག་ཡིན་ཞིང་བུམ་པ་ཡོན་ཏན་ཅན་ཡིན་ལ། མེ་རིས་སྔོ་བསངས་ལ་སོགས་པ་དག་འདིའི་ཡོན་ཏན་ཡིན་ཞིང་། བུམ་པ་མཚན་ཉིད་ཡིན་ལ། ལྟོ་ལྡིར་བ་དང་། མཆུ་འཕྱང་བ་དང་། མགྲིན་པ་རིང་པ་ལ་སོགས་པ་མཚན་ཉིད་ཡིན་པ་བཞིན་དུ་སྣམ་བུ་ལ་སོགས་པ་ཐམས་ཅད་ལ་ཡང་སྦྱར་བར་བྱའོ། །འདོད་ཆགས་ནི་ལྷག་པར་ཞེན་པ་སེམས་ལས་བྱུང་བའོ། ། ཆགས་པ་ནི་འདོད་ཆགས་ཀྱི་རྟེན་སེམས་གང་ཟག་གོ། །མེ་ནི་སྲེག་པར་བྱེད་པའོ། ། བུད་ཤིང་ནི་བསྲེག་པར་བྱ་བའོ། །དེ་ལ་ཡན་ལག་རྒྱུར་བྱས་ནས་ཡན་ལག་ཅན་དུ་འདོགས་ལ། ཡན་ལག་ཅན་ལ་ལྟོས་ནས་ཡན་ལག་ཏུ་འདོགས་པས་ཤིང་རྟའི་དཔེ་དང་མཚུངས་ཏེ། བུད་ཤིང་ལ་ལྟོས་ནས་མེ་ཡིན་ལ། མེ་ལ་ལྟོས་ནས་བུད་ཤིང་ཡིན་པའི་བར་དུའོ། །དེ་བཞིན་དུ། ཡུལ་དང་ཡུལ་ཅན་དང་ཆོས་ཅན་དང་ཆོས་ཉིད་ལ་སོགས་བརྟེན་ནས་བཏགས་པའི་ཆོས་ཐམས་ཅད་འཇིག་རྟེན་གྱི་ཐ་སྙད་ཙམ་ཡིན་གྱི། རིགས་པའི་དཔྱད་པ་མི་འཇུག་པས་བདེན་གཉིས་མི་འགལ་བར་ཤེས་པར་བྱའོ། ། གཉིས་པ་ལ། རྒྱུ་འབྲས་ཕན་ཚུན་ལྟོས་པ་ཙམ་དུ་བསྟན། རྒྱུ་འབྲས་རྫས་སུ་གྲུབ་པ་དགག་པ་གཉིས་ཀྱི། དང་པོ་ལ་དངོས་དང་། མིན་ན་མི་འཐད་པ་གཉིས་ཀྱི། དང་པོ་ནི། ཡན་ལག་ལ་སོགས་པ་རྣམས་ཕན་ཚུན་ལྟོས་པའི་གྲུབ་པ་ཡིན་པ་འབའ་ཞིག་ཏུ་མ་ཟད་ཀྱི། རྒྱུ་དང་འབྲས་བུ་གཉིས་ཀྱང་ཕན་ཚུན་ལྟོས་པའི་གྲུབ་པ་ཡིན་ཏེ། གང་གི་ཕྱིར་རྒྱུ་ཡིས་བསྐྱེད་པར་བྱ་བ་འབྲས་བུ་དེ་བསྐྱེད་པ་དེ་ལྟ་ན་དེ་རྒྱུ་ཡིན་པས་འབྲས་བུ་བསྐྱེད་པ་དེ་རྒྱུར་འཇོག་པའི་རྒྱུ་མཚན་ཡིན་ཞིང་། དེ་ལྟར་འབྲས་བུ་རྒྱུའི་རྒྱུ་མཚན་དུ་བསྟན་ནས། གལ་ཏེ་རྒྱུ་དེས་འབྲས་བུ་མི་བསྐྱེད་ན་ནི། འབྲས་བུ་དེ་མེད་པས་རྒྱུའི་ཐ་སྙད་རྒྱུ་མེད་པ་ཅན་དུ་འགྱུར་ཏེ། རྒྱུ་དེ་རྒྱུར་འཇོག་པའི་རྒྱུ་མཚན་དང་མི་ལྡན་ཡང་རྒྱུ་ཡིན་ན་ཐམས་ཅད་རྒྱུ་ཉིད་དུ་ཐལ་བའི་ཕྱིར་རོ། །དེས་ན་རྒྱུ་ནི་འབྲས་བུ་ལ་ལྟོས་ཏེ་རྒྱུ་ཉིད་དུ་འཇོག་པའི་རྒྱུ་མཚན་ནི། འབྲས་བུ་བསྐྱེད་པ་ཡོད་མེད་ཀྱི་རྗེས་སུ་བྱེད་པའི་ཕྱིར་རོ། །འབྲས་བུ་ཡང་ནི་རྒྱུ་ལ་ལྟོས་ཏེ། རྒྱུ་ཡོད་པར་གྱུར་ན་སྐྱེ་བར་འགྱུར་ཞིང་། མེད་ན་མི་སྐྱེ་བ་དེའི་ཕྱིར་རྒྱུ་དང་འབྲས་བུ་གཉིས་ཕན་ཚུན་ལྟོས་ནས་བཞག་གི། རང་བཞིན་གྱིས་ཡོད་པ་ནི་མ་ཡིན་ནོ། ། གཉིས་པ་ནི། ཅི་སྟེ་ཁྱོད་དེ་གཉིས་རང་གི་ངོ་བོར་གྲུབ་པར་སེམས་ན། ཅི་རྒྱུ་འབྲས་སྔར་གྲུབ་པ་གང་ལས་རྒྱུ་འབྲས་ཕྱིས་བྱུང་བ་གང་ཞིག་འགྲུབ་པར་འགྱུར་བ་ཡིན་པ་རྒྱུ་དང་འབྲས་བུ་གང་ཞིག་ལས་མེད་དེ་སྨྲོས་ཤིག །སྨྲ་བར་ནུས་པ་ཡང་མ་ཡིན་པས་དེའི་ཕྱིར་རྒྱུ་དང་འབྲས་བུར་གདགས་པ་ཡང་ཤིང་རྟ་ལྟར་རྒྱུར་བྱས་ནས་ཡིན་པར་རིག་པར་བྱ་བའི། རང་བཞིན་ལས་གྱུར་པ་ནི་མ་ཡིན་ནོ། ། གཉིས་པ་ལ། དོགས་པ་དང་། མཚུངས་པ་སྤང་བ་གཉིས་ཀྱི། དང་པོ་ལ། ཕྲད་མ་ཕྲད་བརྟགས་ལ་དགག །འཇོག་བྱེད་མེད་པའི་རྒྱུ་མི་འཐད། དབུ་མ་པ་ལྟར་ན། མི་འགལ་བ་གསུམ་གྱི་དང་པོ་ནི། གཞན་ཡང་། གལ་ཏེ་རྒྱུས་འབྲས་བུ་རང་བཞིན་གྱིས་བསྐྱེད་ན། ཕྲད་ནས་སམ་མ་ཕྲད་པར་སྐྱེད། དང་པོ་ལྟར། ཁྱོད་ཀྱི་རྒྱུ་ཡིས་ཕྲད་ནས་འབྲས་བུ་སྐྱེད་པར་བྱེད་ན་དེའི་ཚེ། ཆུ་ཀླུང་དང་རྒྱ་མཚོའི་ཆུ་ཕྲད་པ་ཐ་དད་མེད་པ་ལྟར་དེ་དག་ནུས་པ་གཅིག་ཏུ་གྱུར་པ་ཡིན་པས་འདི་ནི་སྐྱེད་པར་བྱེད་པ་རྒྱུའོ། །འདི་ནི་བསྐྱེད་བྱའོ་ཞེས་ཐ་དད་མེད་པར་འགྱུར་ཞིང་། དེ་ནས་ཁྱད་པར་མེད་པའི་ཕྱིར་གང་ཞིག་གིས་བསྐྱེད་པར་འགྱུར། ཅི་སྟེ་མ་འཕྲད་པར་རྒྱུ་དང་འབྲས་བུ་སོ་སོར་ཡོད་པར་གྱུར་ན་ནི་ཇི་ལྟར་མ་ཕྲད་པའི་འབྲས་བུ་མ་ཡིན་པ་གཞན་མི་བསྐྱེད་པ་ལྟར། འབྲས་བུ་ཡང་མི་བསྐྱེད་པའམ། ཡང་ན་ནི་འབྲས་བུ་དང་འབྲས་བུ་མ་ཡིན་པ་རིལ་བསྐྱེད་པར་འགྱུར་ཏེ། མ་འཕྲད་པར་མཚུངས་པའི་ཕྱིར་རོ། །དེའི་ཕྱིར་རྒྱུ་འདི་རྒྱུ་མིན་པ་རྣམས་དང་ཁྱད་པར་མེད་པར་འགྱུར་ན། དེའང་འདོད་པ་མ་ཡིན་ལ། རྒྱུ་འབྲས་རང་བཞིན་གྱིས་གྲུབ་པར་སྨྲ་བ་ལ་བསྐྱེད་བྱ་སྐྱེད་བྱེད་ཕྲད་པ་དང་མ་ཕྲད་པ་གཉིས་པོ་འདི་དག་སྤངས་ན་འདི་དག་ལས་མ་གཏོགས་པའི་རྣམ་པར་རྟོག་པ་གསུམ་པ་གཞན་ཡང་ཡོད་པར་གྱུར་པ་མ་ཡིན་པ་རང་བཞིན་གྱིས་གྲུབ་པའི་རྒྱུས་འབྲས་བུ་སྐྱེད་པར་མི་བྱེད་པ་ཁོ་ནའོ། ། གཉིས་པ་ནི། དེའི་ཕྱིར་ཅི་སྟེ་ཁྱོད་ཀྱི་རྒྱུ་ཡིས་འབྲས་བུ་སྐྱེད་པར་མི་བྱེད་ན། དེའི་ཕྱིར་འབྲས་བུ་ཞེས་བྱ་བ་ཡོད་པ་མིན་ལ། འབྲས་བུ་མེད་པས་འབྲས་བུ་དང་བྲལ་བའི་རྒྱུ་ནི་རྒྱུའི་ཐ་སྙད་འཇུག་པའི་རྒྱུ་མེད་པ་ཅན་དུ་འགྱུར་ཏེ། རྒྱུ་ལ་རྒྱུར་འཇོག་པ་ནི་འབྲས་བུ་འབྱུང་བ་ལས་ཡིན་ན། འབྲས་བུ་མེད་པ་ཡང་རྒྱུ་རྒྱུ་ཉིད་དུ་འགྱུར་ན་དེའི་ཚེ་རྒྱུའི་རྒྱུ་ཉིད་ནི་རྒྱུ་མེད་པ་ཅན་དུ་འགྱུར་ན། འདི་ནི་ཡོད་པའང་མིན་ཏེ། དེའི་ཕྱིར་རྒྱུ་དང་འབྲས་བུ་གཉིས་རང་བཞིན་གྱིས་ཡོད་པ་མ་ཡིན་ནོ། ། གསུམ་པ་ནི། ཁྱོད་ཀྱི་ལུགས་ལ་རྒྱུ་འབྲས་ཇི་ལྟར་ཞེ་ན། གང་དག་རྒྱུ་འབྲས་རང་བཞིན་གྱིས་གྲུབ་པར་སྨྲ་བ་དག་ལ་དཔྱད་པ་འདིར་འགྱུར་གྱི། གང་གི་ཕྱིར་ཁོ་བོ་ཅག་ལྟར་ན་དངོས་པོ་ཐམས་ཅད་ལོག་པར་ཀུན་བརྟགས་པས་བསྐྱེད་པ་ཡིན་པས་རྒྱུ་དང་འབྲས་བུ་འདི་དག་གཉིས་ཆར་ཡང་ནི་སྒྱུ་མ་དང་འདྲ་བར་མ་སྐྱེས་པའི་རང་བཞིན་ཡིན་ཅིང་། རང་བཞིན་མེད་ཀྱང་རབ་རིབ་ཅན་གྱིས་དམིགས་པའི་སྐྲ་ཤད་ལ་སོགས་པ་ལྟར། རྣམ་པར་རྟོག་པའི་ཡུལ་དུ་འགྱུར་བ་དེ་ལ་ནི། ཅི་ཡང་དཔྱད་དུ་མེད་པ་ཉིད་དེ། དེའི་ཕྱིར་བདག་ལ་རྒྱུ་དང་འབྲས་བུ་ཕྲད་པ་དང་། མ་ཕྲད་པ་སོགས་བརྟགས་པའི་སྐྱོན་དུ་མི་འགྱུར་ཞིང་། འཇིག་རྟེན་པའི་དངོས་པོ་མ་བརྟགས་པར་གྲུབ་པ་རྣམས་ཀྱང་ཡོད་པ་ཡིན་པས་ཐམས་ཅད་གྲུབ་བོ། ། གཉིས་པ་ལ། ཕྱོགས་སྔ་མ་དང་། ལན་གཉིས་ཀྱི་དང་པོ་ལ། མཚུངས་པ་དགོད་པ། དེས་ན་སུན་དུ་མི་འགྱུར་བ། སྐྱོན་གཞན་ཡང་བསྟན་པ་གསུམ་གྱི། དང་པོ་ནི། ཁ་ཅིག་འདི་སྐད་ཅེས། ཅི་རྒྱུས་འབྲས་བུ་ཕྲད་ནས་བསྐྱེད། འོན་ཏེ་མ་ཕྲད་པར་ཡིན་ཞེས་གང་སྨྲས་པ་འདིར། ཁྱོད་ལ་ཡང་བརྒལ་ཞིང་བརྟག་པ་མཚུངས་སོ། །ཇི་ལྟར་ཞེ་ན། དབུ་མ་པ་ཁྱོད་ཀྱི་རྒྱུ་འབྲས་ངོ་བོ་ཉིད་ཀྱིས་གྲུབ་པ་འགོག་པའི་སུན་འབྱིན་པ་འདིས་སུན་དབྱུང་བྱ་ཕྲད་ནས་སུན་འབྱིན་ནམ། འོན་ཏེ་མ་ཕྲད་པར་ཡིན། དང་པོ་ལྟར་ན་ནི། དེ་དག་ནུས་པ་གཅིག་པས་ཐ་དད་མེད་པར་འགྱུར། གཉིས་པ་ལྟར་ན་མ་ཕྲད་པས་སུན་འབྱིན་མི་ནུས་པའམ། ཡང་ན་ཐམས་ཅད་སུན་འབྱིན་པར་འགྱུར་ཞེས་ཇི་སྐད་བཤད་པའི་ཉེས་པ་འདིར་ནི། ཁྱོད་ལའང་འགྱུར་བ་མ་ཡིན་ནམ། རྟོག་པ་གཉིས་པོ་འདི་དག་སྤངས་ནས་རྣམ་པར་རྟོག་པ་གསུམ་པ་གཞན་ཡང་ཡོད་པར་འགྱུར་བ་མ་ཡིན་པའི་ཕྱིར་རོ། ། གཉིས་པ་ནི། གང་གི་ཚེ། ཕྲད་པས་སྐྱེད་དམ་མ་ཕྲད་པར་འབྲས་བུ་སྐྱེད་ཅེས་དེ་སྐད་སྨྲ་ཞིང་། ཇི་སྐད་བཤད་པའི་ཚུལ་གྱིས་རང་ལའང་མཚུངས་པ་ན་རང་གི་ཕྱོགས་ནི་རྣམ་པར་འཇོམས་པ་དེའི་ཚེ། ཁྱོད་ཀྱིས་སུན་དབྱུང་བྱ་རྒྱུ་འབྲས་ངོ་བོ་ཉིད་ཀྱིས་གྲུབ་པ་སུན་འབྱིན་པར་ནུས་པ་མ་ཡིན་ཏེ། ཁྱོད་ཀྱི་སུན་འབྱིན་ལ་སུན་དབྱུང་བྱ་སུན་འབྱིན་པའི་ནུས་པ་མེད་པ་དེའི་ཚེ་ཁྱོད་ཀྱི་སུན་འབྱིན་ཉིད་སུན་ཕྱུང་བའི་ཤུགས་ཀྱིས་རྒྱུ་འབྲས་རང་བཞིན་གྱིས་གྲུབ་པར་འགྱུར་རོ། ། གསུམ་པ་ནི། སྐྱོན་གཞན་ཡང་། གང་གི་ཕྱིར་སུན་འབྱིན་འདིས། སུན་དབྱུང་བྱ་ཕྲད་ནས་སམ། མ་ཕྲད་པར་འབྱིན་ཞེས་རང་གི་ཚིག་ལའང་ཐལ་བ་མཚུངས་པའི་ལྟག་ཆོད་སུན་འབྱིན་ལྟར་སྣང་གིས། གང་རྒྱུས་མ་ཕྲད་པར་བསྐྱེད་ན་མ་ཕྲད་པར་མཚུངས་པས་སྐྱེད་པར་བྱེད་པ་མ་ཡིན་པའམ། ཡང་ན་འབྲས་བུ་ཐམས་ཅད་སྐྱེད་པར་འགྱུར་རོ་ཞེས་བྱ་བ་འདི་ནི་རིགས་པ་མེད་པར་དངོས་པོ་མཐའ་དག་ལ་སྐུར་པ་འདེབས་པ་ཡིན་ཏེ། འདི་ལྟར་ཁབ་ལེན་གྱིས་མ་ཕྲད་པར་མཚུངས་ཀྱང་། རུང་ཡུལ་ན་གནས་པའི་ལྕགས་འདྲེན་གྱི། ཐམས་ཅད་མ་ཡིན་ པ་དང་། མིག་གིས་མ་ཕྲད་པ་ཁོ་ནར་རང་ཡུལ་ན་གནས་པའི་གཟུགས་མཐོང་གི། ཐམས་ཅད་ནི་མ་ཡིན་པ་བཞིན་དུ། རྒྱུས་ཀྱང་མ་ཕྲད་པར་འབྲས་བུ་སྐྱེད་དུ་ཟིན་ཀྱང་། མ་ཕྲད་པ་ཐམས་ཅད་མི་སྐྱེད་ཀྱི། འབྲས་བུ་རུང་བ་ཁོ་ན་སྐྱེད་པར་འགྱུར་རོ། །གང་གི་ཕྱིར་དེ་ལྟར་རིགས་པ་མེད་པར་དངོས་པོ་ཐམས་ཅད་ལ་སྐུར་པ་འདེབས་པ་དེའི་ཕྱིར་རོ། །ཁྱོད་ནི་སྐྱེ་བོ་དམ་པ་རྣམས་ཀྱིས་བཞེད་པར་མི་འགྱུར་ཞིང་། གཞན་ཡང་གང་གི་ཕྱིར་ཁྱོད་ལ་རང་གི་ཕྱོགས་འགའ་ཡང་མེད་ཅིང་། ཁྱོད་ཀྱི་རྣམ་པར་དཔྱད་པ་ནི་གཞན་གྱི་ཕྱོགས་སེལ་བ་ཁོ་ན་ཡིན་པས་ཁྱོད་ནི་སུན་ཅི་ཕྱིན་དུ་རྒོལ་བ་པའང་ཇི་ལྟར་མིན་ཏེ་ཡིན་པར་འགྱུར་ཏེ། རང་གི་ཕྱོགས་བཞག་པ་དང་བྲལ་ཞིང་། གཞན་གྱི་ཕྱོགས་སེལ་བ་ཙམ་ལ་ཞུགས་པའི་རྒོལ་བ་ནི་སུན་ཅི་ཕྱིན་དུ་རྒོལ་བ་པ་ཞེས་བྱའོ་ཞེས་སྨྲའོ། ། གཉིས་པ་ལ། ཐལ་བ་མི་མཚུངས་པའི་རྒྱུ་མཚན་བསྟན། རང་བཞིན་མེད་ཀྱང་སུན་འབྱིན་གྱིས་སུན་འབྱིན་ནུས་པར་དཔེས་སྒྲུབ། གཞན་གྱི་འདོད་པ་མ་རྟོགས་པར་དགག་པ་བྱེད་པ་མི་རིགས། ལམ་བཟང་བཏང་ནས་ལམ་ངན་གྱིས་འཇིག་རྟེན་ལ་གནོད་པར་མི་རིགས། སུན་འབྱིན་གྱིས་ལམ་གཞན་ཡང་རྒྱ་ཆེར་རྟོགས་པར་བྱ་བ་དང་ལྔའི་དང་པོ་ནི། འདི་ལ་བརྗོད་པར་བྱ་སྟེ། སུན་འབྱིན་པས་སུན་དབྱུང་བྱ་མ་ཕྲད་པར་སུན་འབྱིན་འབྱིན་པར་བྱེད་དམ། འོན་ཏེ་ཕྲད་ནས་ཡིན་ཞེས་རང་གི་ཚིག་ལའང་ཐལ་བར་མཚུངས་པའི་ལྟག་ཆོད་ཀྱིས་ཞེས་གང་སྨྲས་ཟིན་པའི་ཉེས་པ་འདིར། རྒོལ་བ་གང་ལ་སུན་འབྱིན་དང་སུན་དབྱུང་བྱ་གཉིས་ཀ་རང་བཞིན་གྱིས་གྲུབ་བོ་ཞེས་ངེས་པར་ཕྱོགས་ཡོད་པ་དེ་ལ་འགྱུར་གྱི། ཁོ་བོ་ཅག་གི་ཕྱོགས་ལ་མཚུངས་པར་ཐལ་བར་མི་འགྱུར་ཏེ། གང་གི་ཕྱིར་བདག་ ལ་ནི་སུན་འབྱིན་དང་སུན་དབྱུང་བྱ་གཉིས་ཀ་རང་བཞིན་གྱིས་མ་གྲུབ་པས། རང་གཞན་གྱི་ཕྱོགས་འདི་ནི་ཡོད་པ་མ་ཡིན་པས་སུན་འབྱིན་གྱིས་སུན་དབྱུང་བྱ་ཕྲད་ནས་ཀྱང་སུན་མི་འབྱིན་ལ། མ་ཕྲད་པར་ཡང་སུན་མི་འབྱིན་པ་དེའི་ཕྱིར་རང་གི་ཚིག་ལའང་ཐལ་བར་འགྱུར་བ་མཚུངས་པ་འདི་ནི་སྲིད་པ་མ་ཡིན་པས། ཕྲད་པ་དང་མ་ཕྲད་པའི་བསམ་པ་མི་བྱེད་དོ། །མདོ་ལས། ཚེ་དང་ལྡན་པ་རབ་འབྱོར། ཅི་སྐྱེས་པའི་ཆོས་ཀྱིས་མ་སྐྱེས་པའི་ཐོབ་པ་ཐོབ་པར་འགྱུར་རམ། འོན་ཏེ། མ་སྐྱེས་པའི་ཆོས་ཀྱིས་མ་སྐྱེས་པའི་ཐོབ་པ་ཐོབ་པར་འགྱུར། རབ་འབྱོར་གྱིས་སྨྲས་པ། ཚེ་དང་ལྡན་པ་ཤ་རིའི་བུ། ཁོ་བོ་ནི་སྐྱེས་པའི་ཆོས་ཀྱིས་མ་སྐྱེས་པའི་ཐོབ་པ་ཐོབ་པར་མི་འདོད་ལ། མ་སྐྱེས་པས་ཀྱང་མ་སྐྱེས་པའི་ཐོབ་པ་ཐོབ་པར་མི་འདོད་དོ། ། ཤཱ་རིའི་བུས་སྨྲས་པ། ཚེ་དང་ལྡན་པ་རབ་འབྱོར་ཡང་ཅི་ཐོབ་པ་མེད་ཅིང་། མངོན་པར་རྟོགས་པ་མེད་དམ། རབ་འབྱོར་ཀྱིས་སྨྲས་པ། ཚེ་དང་ལྡན་པ་ཤཱ་རིའི་བུ་ཐོབ་པ་ཡང་ཡོད། མངོན་པར་རྟོགས་པ་ཡང་ཡོད་མོད་ཀྱི། གཉིས་ཀྱི་ཚུལ་གྱིས་ནི་མ་ཡིན་ནོ། །ཚེ་དང་ལྡན་པ་ཤཱ་རིའི་བུ། ཐོབ་པ་དང་མངོན་པར་རྟོགས་པ་ནི་འཇིག་རྟེན་གྱི་ཐ་སྙད་དུ་ཡིན་ལ། རྒྱུན་དུ་ཞུགས་པ་དང་། ལན་གཅིག་ཕྱིར་འོང་བ་དང་། ཕྱིར་མི་འོང་བ་དང་། དགྲ་བཅོམ་པ་དང་། རང་སངས་རྒྱས་དང་། བྱང་ཆུབ་སེམས་དཔའ་ཡང་འཇིག་རྟེན་གྱི་ཐ་སྙད་དུ་ཡིན་གྱི། དོན་དམ་པར་ནི་ཐོབ་པ་མེད་ཅིང་། མངོན་པར་རྟོགས་པ་མེད་དོ་ཞེས་རྒྱ་ཆེར་གསུངས་པ་ལྟར་རོ། །མདོ་འདིས་ཇི་ལྟར་གཉིས་སུ་ཐལ་བར་འགྱུར་བའི་ཕྱིར། སྐྱེས་པའམ་མ་སྐྱེས་པའི་ཆོས་ཀྱི་ཐོབ་པ་འཐོབ་པ་བཀག་ཅིང་། གཉིས་ཀྱང་དངོས་པོ་མེད་པ་ལ་མི་རིགས་པའི་ཕྱིར་མ་བརྟགས་པར་འཇིག་རྟེན་གྱི་ཐ་སྙད་དུ་འཐོབ་པར་ཁས་བླངས་པ་དེ་བཞིན་དུ། སུན་དབྱུང་བྱ་དང་། སུན་འབྱིན་པ་དག་ཀྱང་ཕྲད་པའམ་མ་ཕྲད་པར་མ་ཡིན་མོད་ཀྱི། འོན་ཀྱང་ཐ་སྙད་དུ་སུན་འབྱིན་པས་སུན་དབྱུང་བྱ་སུན་འབྱིན་པར་བྱེད་དེ། སྤྲུལ་པས་སྤྲུལ་པ་སུན་འབྱིན་པའམ། སྒྱུ་མས་སྒྱུ་མ་སུན་འབྱིན་པའམ། རྨི་ལམ་དུ་རིགས་པས་མི་རིགས་པ་སུན་འབྱིན་པའམ། སྣང་བས་མུན་པ་སུན་འབྱིན་པ་བཞིན་དུ། ཤེས་པར་བྱའོ། ། གཉིས་པ་ནི། བཤད་མ་ཐག་པའི་དོན་འདི་ཉིད་དཔེའི་སྒོ་ནས་གསལ་བར་བྱ་བའི་ཕྱིར། ཇི་ལྟར་ཁྱོད་ཀྱིས་ཉི་མའི་དཀྱིལ་འཁོར་ལ་ཡོད་པའི་གཟས་བཟུང་བ་ལ་སོགས་པའི་ཁྱད་པར་རྣམས་ཆུ་དྭངས་པ་ལ་ཤར་བའི་ཉི་མའི་གཟུགས་བརྙན་ལ་ཡང་གཟས་བཟུང་བ་ལ་སོགས་པ་རྣམས་ཀྱི་ཚེ་མཐོང་ཞིང་རྟོགས་པར་འགྱུར་ལ། གཟུགས་བརྙན་ཞེས་པ་ཅུང་ཟད་ཀྱང་ཡོད་པ་མ་ཡིན་པའི་ཕྱིར་ཉི་མའི་དཀྱིལ་འཁོར་དང་ནི་གཟུགས་བརྙན་རྣམ་པར་ཕྲད་པ་དང་མ་ཕྲད་པར་རིགས་པས་བརྟགས་ཤིང་དཔྱད་ན་མི་རིགས་མོད་ཀྱི། མ་བརྟགས་ན་ཆུ་དྭངས་པ་དང་། རྐྱེན་གཟུགས་ཉེ་བ་ལ་བརྟེན་ནས་གཟུགས་བརྙན་དུ་དམིགས་པའི་ཐ་སྙད་ཙམ་ཞིག་འབྱུང་བར་འགྱུར་ཞིང་། རང་བཞིན་མེད་ཀྱང་དེ་ལས་ཉི་མ་ལ་ཡོད་པའི་གཟས་བཟུང་བ་ལ་སོགས་རྟོགས་པར་འདོད་པའི་དོན་ངེས་པར་བྱེད་པ་བཞིན་ནོ། །དེ་ལྟར་ཕྲད་པ་དང་མ་ཕྲད་པ་མེད་ཀྱང་། སུན་འབྱིན་པ་འཐད་པར་བསྟན་ནས། རང་བཞིན་མེད་པའི་སུན་འབྱིན་པས་སུན་དབྱུང་བྱ་སུན་འབྱིན་པར་བསྟན་པའི་ཕྱིར། ཆུ་ཤིན་ཏུ་དྭངས་པ་དང་། མེ་ལོང་ལ་སོགས་པའི་ནང་དུ་ཤར་བའི་བཞིན་གྱི་གཟུགས་བརྙན་མི་བདེན་བཞིན་དུའང་དེ་ལ་བརྟེན་ནས་རང་གི་བྱད་བཞིན་མཛེས་པར་རྟོགས་པ་བསྒྲུབ་པར་བྱ་བའི་ཕྱིར་དུ་གཟུགས་བརྙན་དེ་ནི་དེ་ལྟ་   བུའི་ནུས་པ་ཡོད་པ་ཇི་ལྟ་བ་དེ་བཞིན་དུ་འདིར་ཡང་རྒོལ་བ་གང་གི་གདོང་མི་ཤེས་པའི་དྲི་མ་སྦྱང་ཞིང་། ཡོངས་སུ་དག་པར་རྟོགས་པར་བྱ་བ་ལ་རང་བཞིན་གྱིས་སྟོང་པའི་སུན་འབྱིན་པས་སུན་དབྱུང་བྱ་སུན་འབྱིན་པ་དང་། གཞན་ངོར་བསྒྲུབ་བྱ་སྒྲུབ་པ་ལ་ནུས་པ་མཐོང་བར་གྱུར་པའི་གཞན་ལ་གྲགས་ཀྱི་གཏན་ཚིགས་ནི་འཐད་པ་དང་བྲལ་ཞིང་། རང་བཞིན་མེད་པ་ལས་ཀྱང་བསྒྲུབ་བྱ་སྒྲུབ་ཅིང་རྟོགས་པར་བྱེད་དོ། །ཞེས་ཤེས་པར་བྱའོ། །གཉིས་སུ་ཐལ་བར་ཡང་མི་འགྱུར་བས་རང་གི་ཚིག་ལ་ཐལ་བ་མཚུངས་པར་མི་རིགས་སོ། །གང་གི་ཕྱིར་བརྟགས་པར་ཡོད་པར་རྣམས་ལ་གཉིས་སུ་སྨྲ་བ་འདི་མི་རིགས་པ་དེའི་ཕྱིར། གཉིས་ལ་བརྟེན་ནས་སུན་འབྱིན་པ་དང་ལན་སྨྲ་བས་དབུ་མ་པ་ལ་རྣམ་པ་ཐམས་ཅད་དུ་གླགས་མི་རྙེད་དོ། །འཕགས་པ་ལྷས། ཡོད་དང་མེད་དང་ཡོད་མེད་ཅེས། །གང་ལ་ཕྱོགས་ནི་ཡོད་མིན་པ། །དེ་ལ་ཡུན་ནི་རིང་པོ་ནའང་། །ཀླན་ཀ་བརྗོད་པར་ནུས་མ་ཡིན། །ཞེས་དང་། བསྟན་བཅོས་ལས། སྟོང་པ་ཉིད་ཀྱིས་བརྩད་བྱས་ཚེ། །གང་ཞིག་ལན་འདེབས་སྨྲ་བྱེད་པ། །དེ་ཡིས་ཐམས་ཅད་ལན་བཏབ་མིན། ། བསྒྲུབ་པར་བྱ་དང་མཚུངས་པར་འགྱུར། །ཞེས་སོ། །ཚིགས་བཅད་དང་པོས་ནི་དབུ་མ་པ་ལ་སྐྱོན་མེད་པ་ཉིད་དུ་བསྟན་ནས། གཉིས་པས་ཚུར་ལན་འདེབས་མི་ནུས་ཤིང་། གཞན་གྱི་ལོག་རྟོག་ཐམས་ཅད་སེལ་ནུས་པར་བསྟན་ཏོ། །དབུ་མ་པ་ལ་ཕྱོགས་དང་དམ་བཅའ་དང་། ཁས་ལེན་ཐམས་ཅད་དང་བྲལ་བར་ནི་སྔར་རྒྱས་པར་བཤད་ཟིན་ཏོ། །འདིས་ནི་བསྐྱེད་པར་བྱ་བའི་རྒྱུ་ཡང་རྣམ་པར་བཤད་པར་བྱ་སྟེ། རང་རྒྱུད་པ་དག །དབུ་མའི་བསྟན་བཅོས་འདིར། སྐྱེད་པར་བྱེད་པའི་རྒྱུ་འབྲས་རང་བཞིན་གྱིས་གྲུབ་པ་ཁས་བླངས་ན། ཕྲད་པ་དང་མ་ཕྲད་པའི་དཔྱད་པ་སྐབས་སུ་བབ་པ་ཡིན་གྱི། གསལ་བར་བྱེད་པ་ལ་ནི་མ་ཡིན་ལ། དངོས་པོར་སྨྲ་བ་ཁྱོད་ཀྱིས་ཕྲད་པ་དང་མ་ཕྲད་པའི་བརྒལ་བ་ཡང་གསལ་བར་བྱེད་པའི་རྒྱུ་ལ་ཡིན་གྱི། སྐྱེད་པར་བྱེད་པ་ལ་ནི་མ་ཡིན་པས། ཁོ་བོ་ཅག་གི་ཚིག་རྣམས་ལ་ལྟག་ཆོད་ཀྱི་སྐབས་མེད་དོ། །ཞེས་སྨྲ་བ་ནི་ལན་མ་ཡིན་ཏེ། གང་གི་ཕྱིར་གླགས་དང་བཅས་པའི་དངོས་པོ་བརྗོད་ན། ཕ་རོལ་པོ་མི་བཟོད་པ་ཉིད་ཡིན་ལ། སྐྱེད་པར་བྱེད་པ་ལྟར་གསལ་བར་བྱེད་པ་ལ་ཡང་གླགས་ཡོད་པ་ཡིན་པས་དེའི་ལན་མི་རིགས་པ་ཉིད་དོ། །གཞན་ཡང་རང་རྒྱུད་པ་འདིས་བསྟན་བཅོས་སུ་དམ་བཅས་པའི་དོན་སྒྲུབ་པའི་ཕྱིར་ཡོངས་སུ་བཟུང་བའི་སྒྲུབ་བྱེད་རང་གིས་བཀོད་པ་རྣམས་ལ་ཕ་རོལ་པོས་མ་གྲུབ་པ་ལ་སོགས་པའི་སྐྱོན་བརྗོད་དེ། སུན་འབྱིན་པ་རྣམས་ལ་མ་གྲུབ་པ་ལ་སོགས་པའི་སྐྱོན་སྤངས་ནས་གཉིས་ཀ་ལ་གྲུབ་པའི་གཏན་ཚིགས་ཁས་བླངས་ཏེ། དེའི་སྒོ་ནས་ཚུར་རྟག་ཆོད་འགོད་པར་བྱེད་པའི་ལན་སྨྲ་བར་བྱེད་པ་དེའི་ཕྱིར། འདི་ནི་རང་གཞན་གྱི་ཕྱོགས་དང་བཅས་པས་གཞན་གྱིས་སུན་དབྱུང་བར་བྱ་བ་ཁོ་ན་ཡིན་པས། ཁོ་བོ་ཅག་གིས་བཏབ་པའི་ཕྱོགས་ཐམས་ཅད་དང་བྲལ་བའི་ལན་ཁོ་ན་ཆེས་མཛེས་སོ། ། གསུམ་པ་ནི་གཞན་ཡང་། གལ་ཏེ་དབུ་མ་པ་ལ་རང་ལུགས་ཀྱི་སྒྲུབ་བྱ་གོ་བར་བྱེད་པའི་གཏན་ཚིགས་དངོས་པོར་གྲུབ་པ་དང་། གཏན་ཚིགས་ཀྱིས་དངོས་་སུ་གོ་བར་བྱ་བ་ཉིད་དུ་འགྱུར་བའི་ནུས་ཡུལ་གྱི་སྒྲུབ་བྱའི་ངོ་བོ་རང་བཞིན་གྱིས་གྲུབ་པ་ཡང་ཡོད་པར་འགྱུར་ན། གཏན་ཚིགས་དང་སྒྲུབ་བྱ་ཕྲད་པ་དང་མ་ཕྲད་པ་ལ་སོགས་ཀྱི་རིགས་པ་ཉེ་བར་སྦྱོར་ཞིང་དེའི་སྒོ་ནས་སུན་འབྱིན་པར་འགྱུར་བ་ཞིག་ན།། ཁོ་བོ་ཅག་ལ་རང་བཞིན་གྱིས་གྲུབ་པ་ལ་སོགས་པའི་གཏན་ཚིགས་དེ་ཡང་ཡོད་པ་མིན་པས་ཁྱོད་ཀྱིས་ཡོངས་སུ་མ་དག་པའི་ཕྱོགས་ཀྱི་རང་ཉིད་ཀྱི་སྐྱོན་ཡོངས་སུ་དག་པའི་ཕྱོགས་ཀྱི་སྟེང་དུ་འགོད་པ་ཁྱོད་ནི་ཁོ་བོ་ཅག་ལ་དོན་མེད་པར་ཡིད་འབྱུང་བས་ཡི་ཆད་འབའ་ཞིག་ཡིན་པར་རྟོགས་ཏེ། དཔེར་ན། རབ་རིབ་ཅན་གྱིས་དམིགས་པའི་སྐྲ་ཤད་སོགས་ཀྱི་གཅིག་ཉིད་དང་། མང་པོ་ཉིད་དང་། ཟླུམ་པོ་ཉིད་དང་། ནག་པོ་ལ་སོགས་སྐྱོན་སུན་འབྱིན་པས། རབ་རིབ་མེད་པ་ལ་མི་གནོད་པ་དེ་བཞིན་དུ། རང་བཞིན་མེད་པའི་རྒྱུ་དང་འབྲས་བུ་རྣམ་པར་དཔྱོད་པ་ན། ཁྱོད་ཀྱིས་གཉིས་ཡོངས་སུ་བཟུང་ནས་སུན་འབྱིན་པ་བཀོད་པས་ཀྱང་མི་གནོད་དོ། །དེས་ན་དབུ་མ་པ་ལ་དངོས་སྨྲ་བས་བརྒལ་བརྟག་དང་། སུན་འབྱིན་པ་ཐམས་ཅད་ནི། རང་ཉིད་ཀྱི་རྣམ་པར་རྟོག་པའི་རྒྱབ་བཀབ་ནས། རང་འདོད་པའི་དོན་དེའི་བཟློག་ཕྱོགས་ཀྱི་དོན་དེ། དབུ་མ་པས་ཀྱང་། ངེས་པར་ཁས་ལེན་ཞིང་བླངས་པར་བསམས་ནས་དགག་སྒྲུབ་བྱེད་ཅིང་། རང་འདོད་པ་ལྟར་དབུ་མ་པས་ཀྱང་རང་ཕྱོགས་གཞན་ཕྱོགས་དང་། བསྒྲུབ་བྱ་སྒྲུབ་བྱེད་དང་། སུན་དབྱུང་བྱ་འབྱིན་བྱེད་སོགས་འདོད་པར་བསམས་ནས་རྩོད་པ་ཡིན་པས། དངོས་སྨྲ་བས། དབུ་མ་པ་ལ་དགག་པ་བྱེད་པ་ཐམས་ཅད་ཕྱོགས་སྔའི་དོན་གཏན་ནས་མ་གོ་བར་རང་གི་རྣམ་པར་རྟོག་པ་ལ་དགག་པ་བྱེད་པ་འབའ་ཞིག་ཏུ་ཟད་དོ། ། དེ་ཉིད་ཀྱི་ཕྱིར་གང་དག་མིག་དང་ཁབ་ལེན་ལ་སོགས་པ་མ་ཕྲད་པར་རང་གི་བྱ་བ་བྱེད་པར་རྣམ་པར་བཞག་པའི་དཔེ་དེ་དག་ཀྱང་བཀག་པ་རིག་པར་བྱ་སྟེ། དེ་དག་ལ་ཡང་ཐལ་བར་འགྱུར་བ་མཚུངས་པའི་ཕྱིར་རོ། །བསྟན་བཅོས་ལས། མར་མས་ཕྲད་པ་མེད་པར་ཡང་། །གལ་ཏེ་མུན་པ་སེལ་བྱེད་ན། །འཇིག་རྟེན་ཀུན་ན་གནས་པའི་མུན། །འདི་ན་གནས་པ་དེས་བསལ་འགྱུར། །ཞེས་དང༌།རྩོད་བཟློག་ལས། ཡང་ན་མེ་དང་མ་ཕྲད་ཀྱང་། །མུན་པ་སེལ་བར་བྱེད་ན་ནི། ། འདི་ན་ཡོད་པ་གང་ཡིན་པས། །འཇིག་རྟེན་ཁམས་ཀུན་མུན་སེལ་འགྱུར་ཞེས་པ་ལྟར་རོ། ། བཞི་པ་ནི། གང་ཞིག་ཁྱོད་རང་བཞིན་མེད་པ་ཉིད་ཀྱི་ལམ་དྲང་པོ་བཏང་ནས་རྟོག་གེ་ངན་པའི་ལམ་ཤིན་ཏུ་འཁྱོག་པ། རང་གི་རྣམ་པར་རྟོག་པའི་བཟོ་ངན་པར་སྦྱར་བ། ཡང་དག་པའི་ལམ་འགེགས་པར་བྱེད་པ་སྤྲོ་བ། ཤིན་ཏུ་ཚེགས་ཆེ་བ་འདི་ཡིས་ཁྱོད་ལ་ཅི་ཞིག་བྱ། གཞན་ཡང་། རྨི་ལམ་དང་། སྒྱུ་མ་ལ་སོགས་པ་རང་ལ་གྲུབ་པའི་དཔེ་རྣམས་ཀྱི་སྒོ་ནས། འཇིག་རྟེན་གྱིས་འཁོར་འདས་ཀྱི་དངོས་པོ་རྣམས་མཐའ་དག་དངོས་པོ་མེད་པར་རྟོགས་སུ་གཞུག་པར་ནི་ནུས་པར་ཆེས་སླ་བ་ཇི་ལྟ་བ་དེ་ལྟར་འགའ་ཞིག་དངོས་པོ་རྣམས་རང་བཞིན་དང་བཅས་པར་གཞན་དག་ལ་ཁོང་དུ་ཆུད་ཅིང་འཛིན་དུ་འཇུག་པར་བདེ་བླག་ཏུ་ནི་ནུས་པ་མ་ཡིན་ནོ། །གཉིས་ཀ་ལ་གྲགས་པའི་དཔེ་མེད་པའི་ཕྱིར་རོ། །དེའི་ཕྱིར་ཁོ་བོས་རྩོད་པ་ཐམས་ཅད་བཟློག་པ་ཡིན་ཏེ། དངོས་པོ་མཐའ་དག་རང་བཞིན་མེད་པར་སྒྲུབ་པ་ཆེས་སླ་བའི་ཕྱིར་རོ། །ལན་སུས་ཀྱང་རྗོད་པར་ནུས་པ་མ་ཡིན་ཏེ། ལན་ཐམས་ཅད་བསྒྲུབ་བྱ་དང་མཚུངས་པའི་ཕྱིར་རོ། །དེའི་ཕྱིར་འཇིག་རྟེན་ལ་གནོད་པ་བྱ་བའི་ཕྱིར་སུ་ཞིག་གིས་རྦད་ཅིང་ཁྱོད་འཇིག་རྟེན་ཉོན་མོངས་དར་གྱི་སྲིན་བུ་ལྟར། རང་གི་རྟོག་པའི་སྦུབས་ཀྱིས་བཏུམས་པའི་སྟེང་དུ། རྟོག་གེ་ངན་པ་སྲད་བུས་བྲིས་པའི་རྒྱ། ཤིན་ཏུ་སྲ་བའི་དྲ་བ་ཀུན་ནས་འཛུགས་པས་འཇིག་རྟེན་འདི་ཅི་སྟེ་འདིར་གཅོལ་ཞིང་སྡུག་བསྔལ་བར་བྱེད། རྩོད་པ་འདི་ནི་དོར་བྱར་བྱ་དགོས་ཏེ། དངོས་པོ་གཟུགས་བརྙན་དང་འདྲ་བ་དེ་དག་ཐམས་ཅད་ལ་རང་གི་ མཚན་ཉིད་མེད་ཅིང་། སྤྱིའི་མཚན་ཉིད་ཀྱང་མེད་ལ། མངོན་སུམ་མམ་རྗེས་སུ་དཔག་པ་ཡང་ཅི་ཞིག་ཡོད། འདིར་ནི་མངོན་སུམ་གཅིག་ཉིད་ཁོ་ནར་ཟད་དེ། གང་ཐམས་ཅད་མཁྱེན་པའི་ཡེ་ཤེས་སོ། །འདིར་འགྲེལ་བཤད་དུ། དེའང་ལུང་གི་རྗེས་སུ་འབྲངས་ནས་ཀུན་རྫོབ་ཏུ་ཡོད་པ་ཡིན་ནོ་ཞེས་བརྗོད་པར་བྱའི། དངོས་པོ་ཉིད་དུ་ཡོད་པ་ནི་མ་ཡིན་ནོ་ཞེས་ཟེར་བ་ནི་ཅུང་མིན་ཏེ། རིགས་པས་ཆོས་ཐམས་ཅད་སྤྲོས་བྲལ་དུ་ཐ་སྙད་དུ་སྒྲུབ་ནུས་ན། ཐམས་ཅད་མཁྱེན་པའི་ཡེ་ཤེས་ཀྱང་སྒྲུབ་ནུས་ལ་ཐམས་ཅད་མཁྱེན་པའི་ཡེ་ཤེས་རིགས་པས་ཐ་སྙད་དུ་སྒྲུབ་མི་ནུས་ན། སྤྲོས་པ་ཐམས་ཅད་འགོག་པར་ཡང་མི་ནུས་པའི་ཕྱིར་རོ། ། ལྔ་པ་ནི། གཞན་ཡང་། ཆོས་ཀྱི་བདག་མེད་སྟོན་པ་རྟེན་ཅིང་འབྲེལ་པར་འབྱུང་བ་རྣམ་པར་བཞག་པ་དང་། གང་ཟག་གི་བདག་མེད་སྟོན་པ་རྟེན་ནས་གདགས་པ་རྣམ་པར་གཞག་པར་དངོས་རང་བཞིན་གྱིས་གྲུབ་པར་སྨྲ་བ་གཞན་གྱི་ཕྱོགས་ལ་སུན་འབྱིན་པ། མཐའ་བཞིའི་སྐྱེ་བ་བཀག་པ་དང་རྣམ་པ་བདུན་གྱིས་དཔྱོད་པ་སོགས་གང་སུན་འབྱིན་པ་ལྷག་མ་གོང་དུ་བསྟན་པ་ཡང་ནི། ཤེས་པར་བྱས་ནས། ཅི་རྒྱུ་དང་འབྲས་བུ་ཕྲད་ནས་སྐྱེད་པར་བྱེད། འོན་ཏེ། མ་ཕྲད་པར་ཞེས་བྱ་བ་ལ་སོགས་པའི་ཕྱོགས་ནི་སུན་འབྱིན་པའི་ལན་གྱི་ཆེད་དུ། སུན་འབྱིན་འདིས་སུན་དབྱུང་བྱ་ཕྲད་པའམ། མ་ཕྲད་པར་སུན་འབྱིན་ཞེས་སོགས་གང་གིས་སྨྲས་པ་དེ་ལ་སུན་འབྱིན་དང་སུན་འབྱིན་བྱེད། གཉིས་ཀ་མཐའ་བཞི་ལས་སྐྱེ་བ་མེད་ཅིང་། རྣམ་པ་བདུན་གྱིས་དཔྱད་ན་མི་རྙེད་པའི་ཕྱིར། ཕྲད་པ་དང་མ་ཕྲད་པར་དཔྱད་ན་སུན་འབྱིན་མེད་ཀྱང་། གཞན་གྱི་ལོག་རྟོག་སེལ་བ་ལ་ལྟོས་ཏེ། ཐ་སྙད་དུ་སུན་འབྱིན་ནོ་ཞེས་སྐབས་འདིར་ཡང་སུན་འབྱིན་བཏང་བར་བྱ་སྟེ། མཐའ་བཞི་ལས་མི་སྐྱེ་ཡང་། ཐ་སྙད་ཙམ་དུ་མ་དཔྱད་པར་སྐྱེ་བ་དང་། རྣམ་པ་བདུན་གྱིས་བཙལ་ན་མི་རྙེད་ཀྱང་། མ་དཔྱད་ན་ཐ་སྙད་ཙམ་དུ་ཡོད་པ་བཞིན་དུ། དཔྱད་ན་སུན་མི་འབྱིན་ཡང་། མ་དཔྱད་ན་ཐ་སྙད་ཙམ་དུ་སུན་འབྱིན་པ་ལ་འགལ་བ་མེད་དོ། །ཁོ་བོ་ཅག་གི་བསྟན་བཅོས་ལས་ནི། རྟོག་པ་བཟློག་པ་ཉིད་བརྗོད་པར་འདོད་པ་ཡིན་ལ། དེ་ཡང་ཁོ་བོ་ཅག་གི་རྟོག་རྣམས་དངོས་པོ་ཡོད་ན་འགྱུར་བ་སྟེ་ཞེས་སོགས་ཚིགས་བཅད་བཞིས་བསྟན་ཟིན་པའི་ཕྱིར། བསྟན་བཅོས་ལ། སུན་ཅི་ཕྱིན་དུ་རྒོལ་བ་ཡང་ཇི་ལྟར་ཡོད་པ་མིན་པ་སྟེ། འདིར། བདག་གིས་གཞན་གྱི་ཕྱོགས་བསལ་བར་བྱས་པ་ཡང་མ་ཡིན་ཏེ། བསལ་བར་བྱ་བའི་དངོས་པོ་ཅུང་ཟད་ཀྱང་མ་དམིགས་པའི་ཕྱིར་རོ། །དེའི་ཕྱིར། སུན་ཅི་ཕྱིན་དུ་རྒོལ་བ་ནི་ག་ལ་ཡོད། གང་གིས་ན། མཚན་ཉིད་བྱས་པ་འདི་ཡང་དག་པའི་མཚན་ཉིད་དུ་འགྱུར་བ་སུས་རང་གི་ཕྱོགས་ལ་གཞག་ཅིང་། གཞན་གྱི་ཕྱོགས་ཟློག་སྟེ། དེའི་ཕྱིར་སུན་ཅི་ཕྱིན་དུ་རྒོལ་བའི་མཚན་ཉིད་རང་ཕྱོགས་མ་བཞག་ཅིང་། གཞན་གྱི་ཕྱོགས་བཟློག་སྟེ་འདི་ནི་རྣམ་པ་ཐམས་ཅད་དུ་མི་རིགས་ཏེ། རང་ཕྱོགས་སུ་བཞག་རྒྱུ་ཡོད་ནས་མ་བཞག་པ་ཡང་མ་ཡིན་ལ། གཞན་ཕྱོགས་བཟློག་རྒྱུ་ཡོད་ནས་བཟློག་པ་མ་ཡིན་པའི་ཕྱིར་རོ། །དེ་ལྟ་བུ་ལ་སོགས་པ་དེ་སྐད་དུ་སྔར་བཤད་པའི་སུན་འབྱིན་ལྷག་མ་རྣམས་ནི་བདག་ལ་ཕྱོགས་འདི་ནི་ཡོད་པ་མིན་པས་ཐལ་བར་འགྱུར་བ་འདི་ནི་སྲིད་མ་ཡིན་ཞེས་སོགས་ཕྱོགས་འདི་ཉིད་ཀྱིས་རྟོགས་པར་བྱའོ། ། གཉིས་པ་ནི། དེ་ལ་དེ་ཉིད་དེ་ལས་འབྱུང་ཞེས་པ་ནས། རྣམ་དཔྱོད་པ་ནི་མྱུར་དུ་གྲོལ་བར་འགྱུར་ཞེས་པའི་བར་གྱིས་ཆོས་ཀྱི་བདག་མེད་མངོན་པར་གསལ་བར་བྱས་སོ། །ཉོན་མོངས་སྐྱོན་རྣམས་མ་ལུས་འཇིག་ཚོགས་ལ་ཞེས་པ་ནས། འདི་ཡན་ཆད་ཀྱིས་གང་ཟག་གི་བདག་མེད་གསལ་བར་བྱས་སོ། །དེའི་ཕྱིར་བདག་མེད་འདི་སྟོན་ཅིང་། སྟོང་པ་ཉིད་ཀྱི་དབྱེ་བ་བརྗོད་པར་འདོད་ནས་བདག་མེད་པ་འདི་ནི་མདོར་བསྡུ་ན་ཆོས་ཀྱི་བདག་མེད་པ་དང་གང་ཟག་གི་བདག་མེད་པའི་དབྱེ་བས་རྣམ་པ་གཉིས་སུ་གསུངས་སོ། །ཅིའི་ཕྱིར་བདག་མེད་པ་གཉིས་བསྟན་ཞེ་ན། གདུལ་བྱའི་འགྲོ་བ་རྣམས་ཉོན་མོངས་པ་དང་ཤེས་བྱའི་སྒྲིབ་པ་ལས་རྣམ་པར་གྲོལ་བར་བྱ་བའི་ཕྱིར་བཅོམ་ལྡན་འདས་ཀྱིས་བསྟན་ཏེ། དེ་ལ་གང་ཟག་གི་བདག་མེད་པ་ནི། ཉན་ཐོས་དང་རང་སངས་རྒྱས་རྣམས་རྣམ་པར་གྲོལ་པའི་ཕྱིར་བསྟན་ལ། བྱང་ཆུབ་སེམས་དཔའ་རྣམས་ཐམས་ཅད་མཁྱེན་པ་ཐོབ་པས་རྣམ་པར་གྲོལ་བར་བྱ་བའི་ཕྱིར་གཉིས་ཀ་བསྟན་ཏོ། །གལ་ཏེ་ཉན་རང་གིས་ཀྱང་ཆོས་ཀྱི་བདག་མེད་རྟོགས་པ་མ་ཡིན་ནམ་ཞེ་ན། ཉན་ཐོས་དང་རང་སངས་རྒྱས་རྣམས་ཀྱིས་ཀྱང་རྟེན་ཅིང་འབྲེལ་པར་འབྱུང་བ་རྐྱེན་འདི་པ་ཙམ་མཐོང་མོད་ཀྱི་དེ་ལྟ་ན་ཡང་དེ་དག་ཤེས་བྱ་ཤེས་པ་དང་། སེམས་ཅན་གྱི་དོན་ལྷུར་མི་ལེན་པའི་ཕྱིར་རོ། །དེ་དག་ལ་ཆོས་ཀྱི་བདག་མེད་ཡོངས་སུ་རྫོགས་པར་བསྒོམས་པ་མེད་དེ། དུས་ཐུང་ངུར་བདག་རྒྱུད་ཀྱི་ཕུང་ཁམས་སྐྱེད་མཆེད་སོགས་རང་བཞིན་མེད་པར་རྟོགས་ཏེ་བསྒོམ་པས། ཁམས་གསུམ་ན་ཡོད་པའི་ཉོན་མོངས་པ་སྤོང་བའི་ཐབས་ཙམ་ཞིག་ནི་ཡོད་དོ། །དེ་དག་ལ་གང་ཟག་གི་བདག་མེད་མ་ལུས་པར་བསྒོམ་པ་ནི་ཡོད་པར་རྣམ་པར་གཞག་གོ། །བྱང་ཆུབ་སེམས་དཔའ་རྣམས་ཀྱིས་ནི་བསྐལ་པ་གྲངས་མེད་པ་དུ་མར་སེམས་ཅན་ཐམས་ཅད་ཀྱི་དོན་དུ་ཆོས་ཐམས་ཅད་རང་བཞིན་མེད་པར་རྟོགས་ཏེ་སྒོམ་ཞིང་ཡོན་ཏན་གྱི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་སྒོམ་པར་བྱེད་པས། ཆོས་ཀྱི་བདག་མེད་ཡོངས་སུ་རྫོགས་པར་བསྒོམ་པ་ཡིན་ནོ། །གཉིས་པ་ལ། མཚམས་སྦྱར་བ་དང་། དོན་བཤད་པ་གཉིས་ཀྱི། དང་པོ་ནི། དེ་ལྟར་སྔར་བསྟན་པའི་བདག་མེད་གཉིས་ཀྱི་མཇུག་བསྡུ་བ་བསྟན་ནས། སྟོན་པ་བཅོམ་ལྡན་འདས་ཀྱིས་སླར་ཡང་བདག་མེད་པ་གཉིས་པོ་འདི་ཉིད་ནི་གདུལ་བྱ་རྣམས་ལ་སྣ་ཚོགས་སུ་ཕྱེ་སྟེ་བཅུ་དྲུག་དང་བཞིའི་སྒོ་ནས་རྣམ་པ་མང་པོར་གསུངས་སོ། ། གཉིས་པ་ལ། མདོར་བསྟན། རྒྱས་པར་བཤད། དོན་བསྡུ་བ་གསུམ་གྱི་དང་པོ་ནི། འདིར། སྟོང་ཉིད་ཉི་ཤུ་ལ། མདོ་ལེའུ་བརྒྱད་པ་ལས། ཉི་ཤུ་དཀྱུས་གཅིག་ལ་གསུངས་ཤིང་། དེ་ལ་བརྟེན་ནས། འཕགས་པ་གྲོལ་སྡེ་དང་། སློབ་དཔོན་སེང་བཟང་སོགས་ཀྱིས་ཉི་ཤུའི་གྲངས་ངེས་མཛད་ལ། མདོ་བརྒྱད་སྟོང་པ་དང་། རྒྱུད་སྡེ་རྣམས་ནས་སྟོང་ཉིད་བཅུ་དྲུག་ཏུ་གསུངས་ཤིང་། ། དེ་ལ་བརྟེན་ནས། དབུས་མཐའ་དང་། བརྒྱད་སྟོང་དོན་བསྡུ་སོགས་ལས་བཅུ་དྲུག་ཏུ་གྲངས་ངེས་མཛད་ལ། མདོ་ལེ་མང་ལས། ཐོག་མར་སྟོང་ཉིད་བཅུ་དྲུག་དང༌། ཡང་གུད་དུ་སྟོང་ཉིད་ཐ་མ་བཞི་གསུངས་ཤིང་། དེའི་དོན་བཞི་པོ་བཅུ་དྲུག་ཏུ་འདུ་བར་དགོངས་ཏེ། འཕགས་པ་གྲོལ་སྡེ་དང་གནོད་འཇོམས་མཁན་པོ་སོགས་ཀྱིས་ཐ་མ་བཞི་དངོས་པོ་མེད་པའི་ངོ་བོ་ཉིད་སྟོང་པ་ཉིད་དུ་སྡུད་ཀྱང་། འདིར་སློབ་དཔོན་གྱིས། དང་པོར་བཅུ་དྲུག་དང་། ཡང་བཞི་བཤད་པའི་མདོའི་དོན་བཅུ་དྲུག་རྒྱས་པར་བཤད་པ་དང་བཞི་ནི་མདོར་བསྡུས་པར་དགོངས་ཏེ། རབ་འབྱོར་གཞན་ཡང་། བྱང་ཆུབ་སེམས་དཔའི་ཐེག་པ་ཆེན་པོ་ནི་འདི་ལྟ་སྟེ། ནང་སྟོང་པ་ཉིད་དང་། ཕྱི་སྟོང་པ་ཉིད་དང་། ཕྱི་ནང་སྟོང་པ་ཉིད་དང་། སྟོང་པ་ཉིད་སྟོང་པ་ཉིད་དང་། ཆེན་པོ་སྟོང་པ་ཉིད་དང་། དོན་དམ་པ་སྟོང་པ་ཉིད་དང་། འདུས་བྱས་སྟོང་པ་ཉིད་དང་། འདུས་མ་བྱས་སྟོང་པ་ཉིད་དང་། མཐའ་ལས་འདས་པ་སྟོང་པ་ཉིད་དང་། ཐོག་མ་དང་ཐ་མ་མེད་པ་སྟོང་པ་ཉིད་དང་། དོར་བ་མེད་པ་སྟོང་པ་ཉིད་དང་། རང་བཞིན་སྟོང་པ་ཉིད་དང་། ། ཆོས་ཐམས་ཅད་སྟོང་པ་ཉིད་དང་། རང་གི་མཚན་ཉིད་སྟོང་པ་ཉིད་དང་། མི་དམིགས་པ་སྟོང་པ་ཉིད་དང་། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཅེས་སྤྲོས་པ་དང་བཅས་པར་སྟོང་པ་ཉིད་བཅུ་དྲུག་ཏུ་བཤད་ནས། རབ་འབྱོར་གཞན་ཡང་། དངོས་པོ་ནི་དངོས་པོས་སྟོང་ངོ་། །དངོས་པོ་མེད་པ་ནི་དངོས་པོ་མེད་པས་སྟོང་ངོ༌། །རང་བཞིན་ནི་རང་བཞིན་གྱིས་སྟོང་ངོ་། །གཞན་གྱི་དངོས་པོ་ནི་གཞན་གྱི་དངོས་པོས་སྟོང་ངོ་། །ཞེས་མདོར་བསྡུས་ཏེ་སླར་ཡང་སྟོང་པ་ཉིད་བཞིར་བཤད་ཅིང་། སྟོང་པ་ཉིད་ཉི་ཤུ་པོ་དེ་དག་ནི་ཐེག་པ་ཆེན་པོའི་ལམ་དུ་ཡང་བཞེད་པ་ཡིན་ཏེ། ཤེས་བྱའི་སྒྲིབ་པའི་གཉེན་པོར་ཆོས་ཀྱི་བདག་མེད་རྒྱས་པར་བསྟན་པ་ཡིན་པའི་ཕྱིར་རོ། །དེ་ལྟར་ན་རྒྱས་པར་ཕྱེ་ན་བཅུ་དྲུག །མདོར་བསྡུ་ན་བཞི། ཤིན་ཏུ་བསྡུ་ན་བདག་མེད་གཉིས་སུ་འདུ་བ་ཡིན་ནོ། །དེ་ལྟར་དབྱེ་བ་ཡང་ཀུན་རྫོབ་ཏུ་ཡིན་གྱི། དོན་དམ་པར་ནི་སྟོང་པ་ཉིད་དམ། སྟོང་པ་ཉིད་མ་ཡིན་པ་ནི་ཅུང་ཟད་ཀྱང་ཡོད་པ་མ་ཡིན་ཏེ། རྣམ་པ་དེ་ལྟ་བུས་གདུལ་བའི་སྐྱེ་བོའི་བསམ་པའི་དབང་གིས་གཟུགས་ལ་སོགས་པ་ལྟར་ཀུན་རྫོབ་ཏུ་བསྙད་པར་ཟད་དོ། །བསྟན་བཅོས་ལས། གལ་ཏེ་སྟོང་མིན་ཅུང་ཟད་ཡོད། །སྟོང་པ་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། །སྟོང་པའང་ཡོད་པར་ག་ལ་འགྱུར་ཞེས་དང་། སྟོང་ངོ་ཞེས་ཀྱང་མི་བརྗོད་དེ། །མི་སྟོང་ཞེས་ཀྱང་མི་བྱ་ཞིང་། །གཉིས་དང་གཉིས་མིན་མི་བྱ་སྟེ། །གདགས་པའི་དོན་དུ་བརྗོད་པར་བྱ་ཞེས་སོ། །གཉིས་པ་ལ། སྤྲོས་པ་དང་བཅས་པས་བཅུ་དྲུག་ཏུ་བཤད་པ་དང༌། མདོར་བསྡུས་ཏེ་བཞིར་བཤད་པ་གཉིས་ཀྱི། དང་པོ་ལ། ནང་དང་། ཕྱི་དང་། ཕྱི་ནང་དང་། སྟོང་པ་ཉིད་དང་། ཆེན་པོ་དང་། དོན་དམ་པ་དང་། འདུས་བྱས་དང་། འདུས་མ་བྱས་དང་། མཐའ་ལས་འདས་པ་དང༌། ཐོག་མ་དང་ཐ་མ་མེད་པ་དང་། དོར་བ་མེད་པ་དང་། རང་བཞིན་དང་། ཆོས་ཐམས་ཅད་དང་། རང་གི་མཚན་ཉིད་དང་། མི་དམིགས་པ་དང་། དངོས་པོ་མེད་པའི་ངོ་བོ་ཉིད་སྟོང་པ་ཉིད་རྒྱས་པར་བཤད་པ་དང་བཅུ་དྲུག་གི་དང་པོ་ནི། ། དེ་ལ་ནང་སྟོང་པ་ཉིད་ཀྱི་དབང་དུ་བྱས་ནས། མདོ་ལས། དེ་ལ་གང་དག་ནང་སྟོང་པ་ཉིད་དུ་འགྱུར་བ་ནང་གི་ཆོས་རྣམས་གང་དག་ཡིན་ཞེ་ན། ནང་གི་ཆོས་རྣམས་ཞེས་བྱ་བ་ནི། མིག་དང་། རྣ་བ་དང་། སྣ་དང་། ལྕེ་དང༌། ལུས་དང་། ཡིད་དེ། དེ་ལ་ཐེར་ཟུག་ཏུ་གནས་པ་མ་ཡིན་པ་དང་། འཇིག་པ་མ་ཡིན་པ་ཉིད་ཀྱི་ཕྱིར། མིག་ནི་མིག་གིས་སྟོང་སྟེ། དེ་ཅིའི་ཕྱིར་ཞེ་ན། དེའི་རང་བཞིན་དེ་ཡིན་པའི་ཕྱིར་རོ་ཞེས་སོགས་ཀྱི་དོན་གང་གི་ཕྱིར་མིག་དེའི་རང་བཞིན་སྟོང་པ་ཉིད་དེ་ཡིན་པའི་ཕྱིར་མིག་ནི་མིག་གི་རང་གི་དངོས་པོ་སྟེ། ད་བཞིན་དུ་རྣ་བ་དང་། སྣ་དང་ལྕེ་དང་། ལུས་དང་ཡིད་ཀྱང་སྟོང་པར་བསྙད་པར་བྱ་སྟེ། སྟོང་པ་ཉིད་ནང་གི་ཆོས་རྣམས་ཀྱི་རང་བཞིན་ཡིན་པའི་རྒྱུ་མཚན་བསྟན་བཅོས་ལས། རང་བཞིན་རྒྱུ་དང་རྐྱེན་དག་ལས། འབྱུང་བ་རིགས་པ་མ་ཡིན་ནོ། །རྒྱུ་དང་རྐྱེན་ལས་བྱུང་བ་ཡི། །རང་བཞིན་བྱས་པ་ཅན་དུ་འགྱུར། ། རང་བཞིན་བྱས་པ་ཅན་ཞེས་བྱར། །ཇི་ལྟ་བུར་ན་རུང་བར་འགྱུར། །རང་བཞིན་ཉིད་ནི་བཅོས་མིན་དང་། །གཞན་ལ་ལྟོས་པ་མེད་པ་ཡིན། །ཞེས་གསུངས་པ་ལྟར། དངོས་པོ་གང་ཞིག་རང་བཞིན་དང་བཅས་པ་དེ་ནི་གདོན་མི་ཟ་བར་ཐེར་ཟུག་མ་ཡིན་པ་དང་། མི་ལྡོག་པ་ཞིག་ཏུ་འགྱུར་དགོས་ཏེ། རྒྱུ་རྐྱེན་ལས་བྱུང་ཞིང་གཞན་ལ་ལྟོས་པ་དང་། གཞན་དུ་འགྱུར་བ་རང་བཞིན་དུ་མི་རུང་བའི་ཕྱིར་རོ། །དེ་ལ་ཐེར་ཟུག་ཏུ་གནས་པ་མ་ཡིན་པའི་དོན་ཨ་ཀུ་ཊསྦྲ་ཞེས་པའི་ཀུ་ཊ་ནི་ཚོགས་པ་སྟེ། རྒྱུ་རྐྱེན་གྱི་ཚོགས་པའོ། །སྦྲ་ན་གནས་པའོ། །དེ་ཨས་བཀག་པས་ཚོགས་པར་གནས་པ་མེད་པའོ། །དོན་ནི། དངོས་པོ་རྣམས་ཀྱི་རང་བཞིན་ནི། །རྐྱེན་ལ་སོགས་ལ་ཡོད་མ་ཡིན། །ཞེས་པ་ལྟར། འབྲས་བུ་རྒྱུ་ལ་ཡོད་པ་མ་ཡིན་པས། །རང་བཞིན་གྱིས་རྒྱུ་རྐྱེན་ལ་འབྲས་བུ་རང་བཞིན་མ་དམིགས་པ་ནི། རང་བཞིན་གྱི་སྐྱེ་བ་མེད་པའི་དོན་ཏེ། མ་སྐྱེས་པ་དེ་མི་འཇིག་པས་འཇིག་པ་མེད་པའི་དོན་ཏེ། ཉི་ཁྲི་སྣང་བ་ལས། དེ་ལ་ཀུ་ཊ་ནི་ཚོགས་པ་སྟེ། དེ་ལ་ཡོད་པའི་རང་བཞིན་མི་དམིགས་པའི་ཕྱིར། ཨ་ཀུ་ཊ་ཐ་སྟེ། ཚོགས་པར་གནས་པའོ། །དེ་ལྟ་བུར་གྱུར་པ་དེ་ཅི་ཞིག་འཇིག་པར་འགྱུར་ཏེ། དེས་ན་འཇིག་པ་མིན་ཏེ། སྐྱེ་བ་མེད་པ་དང་འགག་པ་མེད་པའི་ཆོས་ཉིད་དེ་ཉིད་ནི་དེའི་རང་བཞིན་ཡིན་ནོ་ཞེས་སོ། །དེས་ན་འདིར་ཡང་ཐེར་ཟུག་ཏུ་གནས་པ་མ་ཡིན་པ་ཉིད་ནི། རྒྱུ་རྐྱེན་གྱིས་བཅོས་པ་མ་ཡིན་པ་དང་། གཞན་ལ་མི་ལྟོས་པའི་ཕྱིར་རང་བཞིན་གྱི་མཚན་ཉིད་ཚང་བས་རང་བཞིན་མི་འདོར་བ་ལ་བྱའོ། །དེའང་དུས་ཅུང་ཟད་གཅིག་གནས་ནས་ལྡོག་པར་ཡང་འགྱུར་བས་འཇིག་པ་མ་ཡིན་པ་ཉིད་ཀྱི་ཕྱིར་ཞེས་གསུངས་སོ། །དོན་ནི། སྟོང་པ་ཉིད་ནི་ཆོས་ཐམས་ཅད་ཀྱི་རང་བཞིན་དུ་རིགས་ཏེ། ཆོས་ཐམས་ཅད་ལ་གསར་དུ་བྱས་པ་དང་། མཐར་འགྱུར་བ་མ་ཡིན་པས་དུས་ཐམས་ཅད་དུ་མི་འཁྲུལ་བའི་ཕྱིར་རོ། །ཡང་ན་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་རིགས་ཏེ། ཆོས་ཐམས་ཅད་ཀྱི་རང་བཞིན་གསར་དུ་བྱས་པ་མ་ཡིན་ཞིང་། གཞན་དུ་འགྱུར་བ་མི་སྲིད་པའི་ཕྱིར། འགྲེལ་བཤད་དུ། ཐེར་ཟུག་གནས་པ་ཉིད་ནི། མི་འཇིག་མ་ཡིན་ཉིད་ཀྱི་ཕྱིར་ཞེས་དང་། རྣམ་འགྱུར་མེད་པ་དང་། འཇིག་པ་མེད་པའི་རང་བཞིན་ལ་ལྟོས་ནས། དེ་རྣམས་ལ་རང་བཞིན་མེད་པ་ཡིན་ཏེ། ཞེས་སོགས་བཤད་པ་མང་པོ་བྱས་ནས། སློབ་དཔོན་དང་འཕགས་པ་གྲོལ་སྡེ། མདོའི་ཚིག་ལ་འཆད་ཚུལ་མི་གཅིག་པར་འདོད་པ་ནི། འགྲེལ་པའི་བཤད་པ་དང་། ལུང་འདྲེན་འཕྲོས་དང་བཅས་པ་རྣམས་དང་འགལ་ལོ། །དེ་ལྟ་ན་མིག་ལ་སོགས་པ་ནང་གི་སྐྱེ་མཆེད་དྲུག་པོ་ཡི་གདོད་མ་ནས་རང་རང་། གི་དངོས་པོ་སྟོང་པའི་རང་བཞིན་མེད་པ་ཉིད་གང་ཡིན་པ་དེ་ནི་ནང་སྟོང་པ་ཉིད་དུ་འདོད་དོ། །ཡང་། ཅི་སློབ་དཔོན་གྱི་བསྟན་བཅོས་ལས་ཁྱད་པར་དུ་མཛད་པ་རྣམ་པ་དེ་ལྟ་བུའི་རང་བཞིན་ཞལ་གྱིས་བཞེས་ཤེ་ན། གང་གི་དབང་དུ་མཛད་ནས། བཅོམ་ལྡན་འདས་ཀྱིས་དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་རུང་། ཆོས་རྣམས་ཀྱི་ཆོས་ཉིད་འདི་ནི་གནས་པ་ཉིད་དོ་ཞེས་རྒྱས་པར་གསུངས་པ་ཆོས་ཉིད་ཅེས་བྱ་བ་ནི་ཡོད་དོ། །ཆོས་ཉིད་ནི་མིག་ལ་སོགས་པ་འདི་དག་གི་རང་བཞིན་ནོ། །རང་བཞིན་ནི་ཆོས་བཅོས་མ་མ་ཡིན་པས་དང་། གཞན་ལ་ལྟོས་པ་མེད་པ་སྟེ། མ་རིག་པའི་རབ་རིབ་དང་བྲལ་བའི་ཤེས་པས་རྟོགས་པར་བྱ་བའི་རང་གི་ངོ་བོའོ། །ཅི་སྟེ་ཡོད་ཅེ་ན། མེད་ཅེས་སུ་སྨྲ། གལ་ཏེ་མེད་ན་ནི་ཅིའི་དོན་དུ་བྱང་ཆུབ་སེམས་དཔའ་རྣམས་ཕ་རོལ་དུ་ཕྱིན་པའི་ལམ་བསྒོམ་པར་འགྱུར་ཏེ། གང་གི་ཕྱིར་ཆོས་ཉིད་དེ་རྟོགས་པར་བྱ་བའི་ཕྱིར་བྱང་ཆུབ་སེམས་དཔའ་རྣམས་དེ་ལྟར་དཀའ་བ་བརྒྱ་ཕྲག་རྩོམ་པ་ཡིན་ནོ། །འཕགས་པ་དཀོན་མཆོག་སྤྲིན་ལས། རིགས་ཀྱི་བུ། དོན་དམ་པ་ནི་སྐྱེ་བ་མེད་པ་དང་། འགག་པ་མེད་པ་དང་། འཇིག་པ་མེད་པ་དང་། འོང་བ་མེད་པ་དང་། འགྲོ་བ་མེད་པ་དང་། ཡི་གེ་རྣམས་ཀྱིས་བརྗོད་པར་བྱ་བ་མ་ཡིན་པ་དང་། ཡི་གེ་རྣམས་ཀྱིས་རབ་ཏུ་བསྙད་དུ་མེད་ཅིང་། སྤྲོས་པས་རྟོགས་པ་མ་ཡིན་པ་སྟེ། རིགས་ཀྱི་བུ། དོན་དམ་པ་ནི་བརྗོད་དུ་མེད་ཅིང་ཞི་བ་འཕགས་པ་རྣམས་ཀྱི་སོ་སོ་རང་གིས་རིག་པར་བྱ་བའོ། །རིགས་ཀྱི་བུ་དོན་དམ་པར་ནི་དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང་སྟེ། གང་གི་དོན་དུ་བྱང་ཆུབ་སེམས་དཔའ་རྣམས་སྐྲ་དང་ཁ་སྤུ་དག་བྲེགས་ནས་གོས་ངུར་སྨྲིག་བགོས་ཏེ། ཡང་དག་པར་ཁྱིམ་ནས་ཁྱིམ་མེད་པར་རབ་ཏུ་བྱུང་ཞིང་། རབ་ཏུ་བྱུང་ནས་ཀྱང་། ཆོས་དེ་ཉིད་ཐོབ་པར་བྱ་བའི་ཕྱིར། སྐྲའམ་གོས་ལ་མེ་ཤོར་བ་ལྟར་བརྩོན་འགྲུས་རྩོམ་ཞིང་གནས་པ་རྣམ་པར་འཇིག་པ་མེད་པའོ། །རིགས་ཀྱི་བུ། གལ་ཏེ་དོན་དམ་པ་ཡོད་པར་མ་གྱུར་ན་ནི་ཚངས་པར་སྤྱོད་པ་དོན་མེད་པར་འགྱུར་ཞིང་། དེ་བཞིན་གཤེགས་པ་རྣམས་བྱུང་བ་དོན་མེད་པར་འགྱུར་རོ། །གང་གི་ཕྱིར། དོན་དམ་པར་དེ་ཡོད་པ་དེའི་ཕྱིར་བྱང་ཆུབ་སེམས་དཔའ་རྣམས་ལ་དོན་དམ་པ་ལ་མཁས་པ་ཞེས་བྱའོ། །ཞེས་གསུངས་པ་ལྟར་རོ། །གང་དངོས་པོ་ཅུང་ཟད་ཀྱང་མི་འདོད་ཅིང་གློ་བུར་དུ་བཅོས་མ་མ་ཡིན་པ་དང་། གཞན་ལ་ལྟོས་པ་མེད་པའི་རང་བཞིན་ཡང་འདོད་པ་ཁྱེད་ནི་ཕན་ཚུན་འགལ་བའི་དོན་བརྗོད་པ་ཞིག་གོ་ཞེ་ན། ཁྱོད་ཀྱིས་བསྟན་བཅོས་ཀྱི་དགོངས་པ་མ་རིག་པ་སྟེ། དགོངས་པ་ནི། མིག་ལ་སོགས་པ་རྣམས་ཀྱི་རང་གི་ངོ་བོ་རྟེན་འབྲེལ་བྱིས་པའི་སྐྱེ་བོས་བཟུང་བྱ་གང་ཡིན་པ་འདི་ཉིད་དེ་རྣམས་ཀྱི་རང་བཞིན་ཡིན་ན། དེ་ཕྱིན་ཅི་ལོག་ཏུ་གྱུར་པས་ཀྱང་རྟོགས་ པའི་ཕྱིར་ཚངས་པར་སྤྱོད་པ་དོན་མེད་པར་འགྱུར་ན། གང་གི་ཕྱིར་འདི་ཉིད་རང་བཞིན་མ་ཡིན་ལ་དེའི་ཕྱིར་དེ་ལྟ་བུའི་དོན་དུ་ཚངས་པར་སྤྱོད་པ་དོན་དང་བཅས་པར་འགྱུར་རོ། །དེའང་བདག་གིས་ཀུན་རྫོབ་ཀྱི་བདེན་པ་ལ་ལྟོས་ནས་བཅོས་མ་མ་ཡིན་པ་དང་། གཞན་ལ་མི་ལྟོས་པ་ཉིད་དུ་བརྗོད་དོ། །གང་ཞིག་བྱིས་པའི་སྐྱེ་བོས་བལྟ་བར་བྱ་བ་མ་ཡིན་པ་དེ་ཉིད་ནི་རང་བཞིན་དུ་རིགས་ལ། དེ་ཙམ་གྱིས་དོན་དམ་པ་དངོས་པོ་མ་ཡིན་ཞིང་། དངོས་པོ་མེད་པའང་མ་ཡིན་ཏེ། དེ་ནི་རང་བཞིན་གྱིས་ཞི་བའི་ཕྱིར་རོ། །དེས་ན་རང་བཞིན་དེ་ནི་རང་གི་ངོ་བོས་ཡོད་པའང་མ་ཡིན། མེད་པའང་མ་ཡིན་མོད་ཀྱི། འོན་ཀྱང་། ཉན་པ་པོ་རྣམས་ཀྱི་སྐྲག་པ་སྤང་བའི་ཕྱིར། སྒྲོ་བརྟགས་ན་ཀུན་རྫོབ་ཙམ་དུ་ཡོད་དོ་ཞེས་སྨྲའོ། ། ཡིག་གེ་མེད་པའི་ཆོས་ལ་ནི། །ཞེས་སོགས། སྟོང་ངོ་ཞེས་ཀྱང་མི་བརྗོད་དེ། ། ཞེས་སོགས་ལྟར་རོ། །རང་བཞིན་འདི་ནི་སློབ་དཔོན་གྱིས་ཐ་སྙད་དུ་ཞལ་གྱིས་བཞེས་པ་འབའ་ཞིག་ཏུ་མ་ཟད་ཀྱི། གཞན་ཡང་དོན་འདི་ཁས་ལེན་དུ་གཞུག་པར་ནུས་པས། གཉིས་ཀ་ལ་གྲུབ་པ་ཉིད་རྣམ་པར་བཞག་གོ། །གང་དག་མེ་ལ་སོགས་པའི་ཚ་བ་ལ་སོགས་པ་ཡིན་པར་སྨྲ་བ་དེ་དག་ལྟར་ན། རང་བཞིན་དུ་མི་རུང་སྟེ། རྟེན་འབྲེལ་ཡིན་པས་བཅོས་མ་ཡིན་པའི་ཕྱིར་དང་། ལྟོས་པ་དང་བཅས་པའི་ཕྱིར་རོ། །ཡོད་པའི་ཕྱིར་བཅོས་མ་མ་ཡིན་པ་དང་། གཞན་ལ་ལྟོས་པ་མེད་པ་ཡོད་དོ་ཞེས་བརྗོད་པར་མི་རིགས་ཏེ། དེ་ལ་ཚ་བ་ཞེས་བྱ་བའི་སྒྲ་འདིས་དོན་དམ་པ་མཆོག་ཏུ་འཛིན་པའི་བརྗོད་བྱའི་དངོས་པོ་མེད་པའི་ཕྱིར་དང་། ཀུན་རྫོབ་ཏུ་རྣམ་པ་དེ་ལྟ་བུའི་དོན་སྟོན་པའི་ཕྱིར་རོ། །དེ་ལ་མིག་ལ་སོགས་པ་རྣམས་མིག་ལ་སོགས་པ་རྣམས་ཀྱིས་སྟོང་པ་ཉིད་དུ་སྨྲ་བས་ནི་རང་བཞིན་སྟོང་པ་ཉིད་ཡོངས་སུ་གསལ་བར་བྱས་པ་ཡིན་གྱི། མིག་ནི་ནང་གི་བྱེད་པ་དང་བྲལ་བའི་ཕྱིར་སྟོང་ཞེས་པ་ཉན་ཐོས་སྡེ་པ་དང་། བཟུང་བ་དང་འཛིན་པའི་བདག་ཉིད་ཀྱིས་སྟོང་ཞེས་པ་སེམས་ཙམ་པའི་སྟོང་ཉིད་ལྟ་བུ་གཅིག་ལ་གཅིག་མེད་པའི་སྟོང་པ་ཉིད་ནི་མ་ཡིན་ནོ། །འདིར། སྟོང་ཉིད་ཀྱི་མཐའ་ཅུང་ཟད་དཔྱད་ན། གང་དག་ཡོད་པར་སྨྲ་བའི་སྡེ་པ་རྣམས་ནི་སྟོང་གཞི་གང་ཟག་དང་ཕུང་པོ་སོགས་ཆོས་ཀྱི་སྟེང་དུ། ཕྱི་རོལ་པས་བརྟགས་པའི་རྟག་གཅིག་རང་དབང་ཅན་གྱི་བདག་ལ་སོགས་པ་དང༌། ལས་འབྲས་དང་སྐྱེ་བ་སྔ་ཕྱི་མེད་པ་སོགས་རྟག་ཆད་ཀྱི་མཐས་སྟོང་པར་འདོད་ལ། གང་ཟག་ཁས་མི་ལེན་པའི་བྱེ་བྲག་སྨྲ་བ་རྣམས་ནི་སྟོང་གཞི་ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་དུས་གསུམ་པ་དང་། འདུས་མ་བྱས་ཀྱི་སྟེང་དུ་ཕྱི་རོལ་པ་དང་གང་ཟག་ཡོད་པར་སྨྲ་བའི་སྡེ་པ་རྣམས་ཀྱིས་བརྟགས་པའི་རྟག་ཆད་ཀྱི་མཐའ་རྣམས་ཀྱིས་སྟོང་ཞིང་། དེས་སྟོང་ཉིད་པར་ཤེས་བྱ་གཞི་ལྔ་པོ་རྣམས་རང་བཞིན་གྱིས་ཡོད་པར་སྨྲ་ལ་མདོ་སྡེ་པ་རྣམས་ནི། སྟོང་གཞི་ད་ལྟར་གྱི་ཕུང་ཁམས་སྐྱེ་མཆེད་གཟུགས་དང་སེམས་དང་སེམས་ལས་བྱུང་བས་བསྡུས་པ་རྣམས་ཀྱི་སྟེང་དུ་ཕྱི་རོལ་པ་དང་། གང་ཟག་སྨྲ་བའི་སྡེ་པས་བརྟགས་པའི་བདག་དང་རྟག་ཆད་ཀྱི་མཐའ་རྣམས་དང་། བྱེ་བྲག་སྨྲ་བས་བརྟགས་པའི་འདས་མ་འོང་བ་རྫས་གྲུབ་དང་། རིག་བྱེད་མིན་པའི་གཟུགས་རྫས་གྲུབ་སོགས་དང་། ལྡན་མིན་འདུ་བྱེད་རྫས་གྲུབ་དང་། འདུས་མ་བྱས་རྫས་གྲུབ་སོགས་ཀྱིས་ཀྱང་སྟོང་པར་འདོད། དེས་སྟོང་པའི་རྡུལ་ཕྲན་ཆ་མེད་དང་། ཤེས་པ་སྐད་ཅིག་ཆ་མེད་བདེན་པར་སྨྲ་ལ། སེམས་ཙམ་རྣམ་བདེན་པ་རྣམས་སྟོང་གཞི་ད་ལྟར་གྱི་རིག་པ་སྐད་ཅིག་མ་ཡུལ་གྱི་རྣམ་པ་དང་བཅས་པའི་སྟེང་དུ། མུ་སྟེགས་དང་ཉན་ཐོས་ཀྱིས་བརྟགས་པའི་གང་ཟག་དང་། ཆོས་ཀྱི་བདག་མ་ལུས་པས་སྟོང་ཞིང་། དེས་སྟོང་པའི་རྣམ་པ་དང་བཅས་པའི་གཞན་དབང་དང་། གཉིས་མེད་ཀྱི་རང་བཞིན་རང་རིག་རང་གསལ་ཡོངས་གྲུབ་ཀྱིས་མི་སྟོང་པར་འདོད། རྣམ་བརྫུན་པ། སྟོང་གཞི་གསལ་ཙམ་རིག་ཙམ་མྱོང་ཙམ་གྱི་ཆོས་ཅན། གཞན་དབང་གི་སྟེང་དུ་མུ་སྟེགས་དང་། ཉན་ཐོས་ཀྱིས་བརྟགས་པའི་གང་ཟག་དང་། ཆོས་ཀྱི་བདག་མ་ལུས་པ་དང་། རྣམ་བདེན་པས་བརྟགས་པའི་རྣམ་པའི་དྲི་མ་མ་ལུས་པས་སྟོང་པར་འདོད་ལ། དེ་དག་གིས་དབེན་པའི་ཆོས་ཅན་རྣམ་རིག་ཙམ་གྱི་གཞན་དབང་རྫས་སུ་གྲུབ་ཅིང་། ཆོས་ཉིད་གཉིས་མེད་ཀྱི་དེ་ཁོ་ན་ཉིད་ཡོངས་གྲུབ་ནི། རྣམ་རིག་ཙམ་དང་དེ་ཉིད་གཞན་དུ་བརྗོད་དུ་མེད་པར་དོན་ལ་ཡོད་པར་འདོད་དོ། ། དེས་ན་དངོས་པོ་སྨྲ་བ་རྣམས་ཀྱི་སྟོང་པ་ཉིད་ནི་བརྟགས་པའི་ཆོས་དེ་དག་རང་གི་ངོ་བོས་སྟོང་ཀྱང་། སྟོང་གཞིའི་ཆོས་ཅན་ཐམས་ཅད་བདེན་པར་འདོད་ཅིང་། དེའི་སྟོང་ཉིད་ཀྱང་ཆོས་ཅན་དང་ངོ་བོ་གཅིག་པའམ། དེ་ཉིད་དང་གཞན་དུ་རྗོད་དུ་མེད་པའི་ཚུལ་དུ་ཡོད་པས་ཆོས་ཅན་དང་ཆོས་ཉིད་གཉིས་ཀ་རང་གི་ངོ་བོས་མི་སྟོང་ཞིང་། དགག་བྱ་དོན་གཞན་གྱིས་སྟོང་པས་ཕྱི་རོལ་པའི་སྟོང་ཉིད་བཞིན་དུ། ཉི་ཚེ་བའམ་རྣམ་གྲངས་པའི་སྟོང་པ་ཉིད་ཡིན་གྱི། ཐར་པའི་ལམ་གྱི་རྟེན་དུ་རུང་བའི་སྟོང་ཉིད་མཚན་ཉིད་པ་མ་ཡིན་ཏེ། ཆོས་ཅན་དང་ཆོས་ཉིད་བདེན་པར་ཡོད་ན་དེ་དག་བདེན་འཛིན་གྱི་བློ་སྤང་དུ་མི་རུང་ཞིང་། དེ་མ་སྤངས་ན་ཉོན་མོངས་པ་དང་ཤེས་བྱའི་སྒྲིབ་པའི་ས་བོན་སྤང་བར་མི་ནུས་པའི་ཕྱིར་རོ། །དབུ་མ་རང་རྒྱུད་པ་རྣམས་དོན་དམ་དཔྱད་བྱེད་ཀྱི་རིགས་པས་དཔྱད་ན། སྟོང་གཞི་དང་། སྟོང་ཆོས་དང་སྟོང་མི་སྟོང་དང་། ཆོས་ཅན་དང་། ཆོས་ཉིད་ལ་སོགས་པ་ཐམས་ཅད་ཅུང་ཟད་ཙམ་ཡང་མི་རྙེད་པས། ཆོས་ཐམས་ཅད་སྤྲོས་པ་དང་མཚན་མ་ཐམས་ཅད་ཉེ་བར་ཞི་ཡང་ཐ་སྙད་དཔྱོད་བྱེད་ཀྱི་རིགས་པས་དགག་པར་མ་ནུས་པའི་ཡུལ་དང་སེམས་ཀྱི་སྣང་བ་སྒྱུ་མ་ལྟ་བུའི་བདག་ཉིད་འདི་ཐ་སྙད་དུ་སྟོང་གཞིར་བྱས་ནས་དོན་དམ་པར་ཕྱི་ནང་གི་དངོས་པོ་སྨྲ་བ་རྣམས་ཀྱིས་བརྟགས་པའི་ཆོས་ཐམས་ཅད་ཀྱིས་སྟོང་པར་འདོད་དོ། །འདིའང་དངོས་པོར་སྨྲ་བ་རྣམས་ཀྱི་སྟོང་པ་ཉིད་ལ་ལྟོས་ཏེ། ཆོས་ཐམས་ཅད་རང་གི་ངོ་བོས་སྟོང་ཞིང་ཡང་དག་པའི་ཐོས་བསམ་བསྒོམ་གསུམ་གྱི་ངོར། ཐེག་ཆེན་འཕགས་པའི་མཉམ་བཞག་གི་ངོར་སྤྲོས་པ་དང་མཚན་མ་ཐམས་ཅད་ཉེ་བར་ཞི་བར་འདོད་པས་ཆེས་ཤིན་ཏུ་ཁྱད་པར་དུ་འཕགས་ཤིང༌། ཐར་པའི་ལམ་གྱི་རྟེན་དུ་རུང་ལ། སྒྲིབ་པའི་གཉེན་པོའང་བྱེད་མོད་ཀྱི། འོན་ཀྱང་འདི་ལའང་ཡུལ་སེམས་ཀྱི་སྣང་བ་ཐ་སྙད་དུ་ཐེག་ཆེན་འཕགས་པའི་མཉམ་བཞག་ལ་སྣང་ན། སྣང་བ་དེ་རིགས་པས་དཔྱད་བཟོད་པའམ། དོན་དམ་དུ་འགྱུར་བའམ། མཉམ་བཞག་འཁྲུལ་པར་ཡང་འགྱུར་ཞིང་མི་སྣང་ན། ཆོས་རྣམས་ཐ་སྙད་དུ་སྟོང་ཉིད་མ་ཡིན་པ་ལ་མཉམ་བཞག་གིས་སྟོང་ཉིད་དུ་བྱས་པའི་ཕྱིར་མཉམ་བཞག་ཐ་སྙད་དུ་ཆོས་རྣམས་ལ་སྐུར་འདེབས་སུ་འགྱུར་བའི་སྐྱོན་ཡོད་ཅིང་། དེ་ལྟ་ན། སྟོང་པ་ཉིད་དང་། ངེས་དོན་གྱི་གསུང་རབ་རྣམས་དང༌། ཡང་དག་པའི་ཐོས་བསམ་སྒོམ་གསུམ་གྱི་ཤེས་རབ་དང་སངས་རྒྱས་ཀྱི་ཡེ་ཤེས་རྣམས་ཐ་སྙད་དུ་དངོས་པོ་འཇིག་པའི་རྒྱུར་འགྱུར་ན་དེ་ནི་མི་རིགས་ཏེ། ཁས་བླངས་དང་ཡང་འགལ་ལོ། །དབུ་མ་ཐལ་འགྱུར་བ་ལྟར་ན། ཆོས་ཐམས་ཅད་ཀྱི་སྟོང་པ་ཉིད་ནི། ཆོས་རྣམས་དོན་ལ་མི་སྟོང་པ་ལ། བློས་སྟོང་པར་བསྒོམས་པ་ལྟ་བུ་རྣམ་རྟོག་གིས་བཟོས་པའི་སྟོང་ཉིད་ཀྱང་མ་ཡིན། ཐོ་བས་བུམ་  པ་བཅོམ་པ་ལྟར་མ་དཔྱད་ན་མི་སྟོང་པ་ལ་རིགས་པས་དཔྱད་ནས་སྟོང་བ་ལྟ་བུ་ཡང་མ་ཡིན་ལ། དེ་བཞིན་དུ། འཕགས་པའི་ཡེ་ཤེས་མ་སྐྱེས་པའི་ཚེ་ན་མི་སྟོང་ལ། སྐྱེས་ནས་སྟོང་པར་སོང་བ་ལྟ་བུ་ཡང་མ་ཡིན་ཞིང་། མར་མེ་ཤི་བ་ལྟ་བུའི་སྔར་ཡོད་པ་ཕྱིས་མེད་པར་གྱུར་པ་ཡང་མ་ཡིན་ཞིང་། ལུང་པ་ཆུས་སྟོང་པ་ལྟ་བུ་དགག་བྱ་དོན་གཞན་གྱིས་སྟོང་པ་ཡང་མ་ཡིན་ལ། རི་བོང་གི་རྭ་ལྟ་བུ་གཏན་ནས་མེད་པ་ཡང་མ་ཡིན་ཏེ། དེ་དག་ནི་རང་གི་ངོ་བོས་མི་སྟོང་ཞིང་བློས་དཔྱད་པའི་སྟོང་ཉིད་དང་། ཆད་པའི་སྟོང་ཉིད་དང་། ཉི་ཚེ་བའི་སྟོང་ཉིད་ཡིན་པས་ཐར་ལམ་གྱི་རྟེན་དང་སྒྲིབ་གཉིས་ཀྱི་གཉེན་པོར་མི་རུང་བའི་ཕྱིར་རོ། །འོ་ན་ཅི་ཞེ་ན། གཟུགས་ནས་རྣམ་མཁྱེན་གྱི་བར་གྱི་ཆོས་འདི་དག་ཐམས་ཅད་ཉིད་གདོད་མ་ནས་ཡོད་མེད་ལ་སོགས་པའི་མཐའ་བཞི་དང་། སྐྱེ་འགག་ལ་སོགས་པའི་མཐའ་བརྒྱད་དང་། རྟག་མི་རྟག་ལ་སོགས་པ་མཐའ་བཅུ་བཞི་དང་། སྟོང་མི་སྟོང་དང་། བདེན་བརྫུན་ལ་སོགས་སྤྲོས་པའི་མཐའ་གང་དུ་ཡང་མ་གྲུབ་པ་སྟོང་པ་ཉིད་དང༌། དེ་བཞིན་ཉིད་ལ་སོགས་པར་ཐ་སྙད་བརྟགས་པ་ཙམ་དུ་ཟད་དོ། །དེ་ནི་ཐར་ལམ་གྱི་རྟེན་དང་སྒྲིབ་པའི་གཉེན་པོར་རུང་སྟེ། ཉོན་མོངས་པ་དང་། ཤེས་བྱའི་སྒྲིབ་པ་རྣམས་ནི་དངོས་པོ་ལ་མངོན་པར་ཞེན་པ་ལས་བྱུང་བ་ཡིན་ལ། སྣ་ཚོགས་པའི་ཆོས་ཐམས་ཅད་གདོད་མ་ནས་སྤྲོས་པ་ཐམས་ཅད་དང་བྲལ་བར་རྟོགས་པ་རྣམས་དངོས་པོ་ལ་མངོན་པར་ཞེན་པ་མཐའ་དག་བཟློག་པའི་ཕྱིར་རོ། །དེའི་ཕྱིར་ཆོས་ཐམས་ཅད་རང་གི་ངོ་བོས་སྟོང་པའི་སྟོང་པ་ཉིད་འདི་ནི་ཤེས་བྱ་ཐམས་ཅད་ཀྱི་གནས་ལུགས། སྒྲིབ་པ་ཐམས་ཅད་ཀྱི་གཉེན་པོ། ལྟ་བའི་ནད་ཐམས་ཅད་སེལ་བའི་བདུད་རྩི། དངོས་འཛིན་གྱི་གདོན་ཐམས་ཅད་སེལ་བའི་རིགས་སྔགས།གསུང་རབ་ཐམས་ཅད་ཀྱི་བརྗོད་བྱའི་སྙིང་པོ། འཕགས་པའི་གང་ཟག་ཐམས་ཅད་ཀྱི་བསྒྲོད་པ་གཅིག་པའི་ལམ། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་གསང་བ་ཡིན་པས། ཐར་པ་དང་ཐམས་ཅད་མཁྱེན་པ་དོན་དུ་གཉེར་བ་རྣམས་ཀྱིས་འདི་ལ་ཐོས་བསམ་སྒོམ་གསུམ་གྱིས་འབད་པར་བྱའོ། །གང་དག་ཆོས་ཅན་མེད་པའི་ཆོས་ཉིད་གཞན་སྟོང་ཡན་གར་བ་ཁས་བླངས་ཏེ། དེ་ལ་བརྟེན་ནས་བདེན་གཉིས་དང་། ཆོས་ཅན་དང་ཆོས་ཉིད་འཁོར་འདས་སོགས་ལ་ཡོད་མེད་བདེན་བརྫུན་དང་། སྟོང་མི་སྟོང་དང་འཁྲུལ་མ་འཁྲུལ་དང་། ཐ་དད་ཡིན་མིན་སོགས་ཀྱི་རྣམ་བཞག་བྱེད་པ་དག་ནི། མཁས་པའི་གྲུབ་མཐའ་དང་། དེ་བཞིན་གཤེགས་པའི་གསུང་རབ་དང་རིགས་པ་དང་འགལ་བར་མ་ཟད། རང་གི་རྣམ་བཞག་ཐམས་ཅད་ཡང་འགལ་ཏེ། ཆོས་ཅན་མེད་པ་ཆོས་ཉིད་ཡོད་པ་དབུ་མ་ལྟར་ཡང་མི་འཐད་དེ། ཆོས་ཅན་དང་ཆོས་ཉིད་གཉིས་ཀ་ཡོད་མེད་སོགས་སྤྲོས་པ་དང་བྲལ་བའི་ཕྱིར་རོ། །དངོས་པོ་སྨྲ་བ་ལྟར་ནའང་མི་འཐད་དེ། གཉིས་ཀ་ཡོད་པའི་ཕྱིར་རོ། །དེ་དག་རང་གི་ལུགས་ལའང་མི་འཐད་དེ། དོན་དམ་པའི་ཆོས་ཅན་དང་། ཆོས་ཉིད་འཁོར་འདས་དང་སྐྱོན་ཡོན་སོགས་ཐམས་ཅད་ཡོད་ཅིང༌། ཀུན་རྫོབ་ཀྱི་ཐམས་ཅད་མེད་པའི་ཕྱིར་རོ། །ཀུན་རྫོབ་ཐམས་ཅད་གཞན་སྟོང་དུ་འགྱུར་ཏེ། བློ་ལ་སྣང་བ་ལྟར་བདེན་པའི་ཕྱིར་རོ། །དོན་དམ་ཐམས་ཅད་རང་སྟོང་དུ་འགྱུར་ཏེ་བློ་ལ་སྣང་བ་ལྟར་མི་བདེན་པའི་ཕྱིར་རོ། །ཀུན་རྫོབ་ཀྱི་ཡུལ་ཅན་ཐམས་ཅད་མ་འཁྲུལ་བར་འགྱུར་ཏེ། གཅིག་དང་དུ་མར་སྣང་བ་ལྟར་གནས་པའི་ཕྱིར་རོ། །དོན་དམ་གྱི་ཡུལ་ཅན་ཐམས་ཅད་འཁྲུལ་པར་འགྱུར་ཏེ། དེ་ལ་གཅིག་དང་དུ་མར་སྣང་བ་ལྟར་མི་བདེན་པའི་ཕྱིར་རོ། །བློ་འཁྲུལ་པ་ལ་སྣང་བ་ཐམས་ ཅད་བདེན་པར་འགྱུར་ཏེ། ཀུན་རྫོབ་ཐམས་ཅད་འགལ་འདུས་སྐྱོན་ཅན་ཡིན་པའི་ཕྱིར་རོ། །བློ་མ་འཁྲུལ་བ་ལ་སྣང་བ་ཐམས་ཅད་བརྫུན་པར་འགྱུར་ཏེ། དོན་དམ་ཐམས་ཅད་འགལ་འདུས་སྐྱོན་མེད་ཡིན་པའི་ཕྱིར་རོ། །བདེན་གཉིས་སོགས་ལ་སྐྱོན་ཡོན་གྱིས་སྟོང་མི་སྟོང་གི་ཁྱད་པར་ཡང་མི་འཐད་དེ། གཉིས་ཀ་སྐྱོན་གྱིས་སྟོང་ཞིང་ཡོན་ཏན་གྱིས་མི་སྟོང་པའི་ཕྱིར་རོ། །བདེན་གཉིས་ལ་རང་སྟོང་དང་གཞན་སྟོང་གི་ཁྱད་པར་ཡང་མི་རིགས་ཏེ། གཉིས་ཀའི་གནས་ལུགས་གཞན་སྟོང་ཡིན་ཞིང་། གཞན་སྟོང་ལ་བསལ་བཞག་མེད་པའི་ཕྱིར་རོ། །སེམས་ཅན་དང་སངས་རྒྱས་ལ་སྟོབས་སོགས་ཡོན་ཏན་ཡོད་མེད་ཀྱི་ཁྱད་པར་ཡང་མི་འཐད་དེ། དོན་དམ་འདུས་མ་བྱས་ཀྱི་སྟོབས་སོགས་ཡོན་ཏན་ཐམས་ཅད་སེམས་ཅན་ཐམས་ཅད་ལའང་ཡོད་ཅིང་། ཀུན་རྫོབ་འདུས་བྱས་ཀྱི་སྟོབས་སོགས་སངས་རྒྱས་ལ་མེད་པའི་ཕྱིར་རོ། །འཁོར་འདས་མཉམ་ཉིད་མིན་པར་ཡང་མི་འཐད་དེ། ཀུན་རྫོབ་ཀྱི་འཁོར་འདས་གཉིས་ཀ་མེད་ཅིང་། དོན་དམ་པའི་འཁོར་འདས་གཉིས་ཀ་དབྱེར་མེད་གཅིག་ཡིན་པའི་ཕྱིར་རོ། །ཆོས་ཐམས་ཅད་མཉམ་ཉིད་མིན་པར་མི་འཐད་དེ། དོན་དམ་པར་ཆོས་ཐམས་ཅད་འགལ་འདུས་སྐྱོན་མེད་ཡིན་པའི་ཕྱིར་རོ། །དེ་དག་གི་ལྟ་བསྒོམ་སྤྱོད་པ་ཐམས་ཅད་ཐར་ལམ་གྱི་རྟེན་དང་སྒྲིབ་པའི་གཉེན་པོར་མི་རུང་སྟེ། ཆོས་ཅན་གང་དང་ཡང་མ་འབྲེལ་བའི་ཆོས་ཉིད་ཡན་གར་བ་བསྒོམས་པས་ཆོས་ཅན་ལ་བདེན་ཞེན་གྱི་ཉོན་མོངས་པ་དང་། ཤེས་བྱའི་སྒྲིབ་པ་སྤོང་བར་མི་ནུས་པའི་ཕྱིར་ཏེ། ཐ་སྙད་ཀྱི་བློའི་སྤང་གཉེན་དག་ལ་ནི་དམིགས་པ་གཅིག་ལ་རྣམ་པ་འགལ་བ་དགོས་པ་ཡིན་ན། ཀུན་རྫོབ་ལས་གཞན་དུ་གྱུར་པའི་དོན་དམ་བདེན་འཛིན་གྱི་ལྟ་བ་དང་། ཕུང་པོ་བདེན་འཛིན་གྱི་ཉོན་མོངས་དང་རྣམ་རྟོག་རྣམས་ནི་དམིགས་པ་གཅིག་པ་མ་ཡིན་ཏེ། བདེན་གཉིས་སོ་སོ་ལ་དམིགས་པའི་ཕྱིར་རོ། །རྣམ་པ་འགལ་བ་མ་ཡིན་ཏེ། གཉིས་ཀ་བདེན་པར་ཞེན་པའི་རྣམ་པ་ཅན་དུ་མཚུངས་པའི་ཕྱིར། ཞེས་སོགས་རང་གིས་ཁས་བླངས་པ་དང་རིགས་པ་དང་འགལ་བ་མཐའ་ཡས་ཏེ། རྒྱས་པར་གཞན་དུ་ཤེས་པར་བྱའོ། །དེས་ན་དེ་ལྟ་བུའི་སྟོང་ཉིད་ནི་ཕྱི་རོལ་པའི་སྟོང་ཉིད་བཞིན་དུ་ཉི་ཚེ་བའམ། རྣམ་གྲངས་པའི་སྟོང་ཉིད་ཡིན་པས། དེ་བཞིན་གཤེགས་པས་རྣམ་གྲངས་དུ་མས་སྨད་དེ། ལང་ཀར་གཤེགས་པ་ལས། བློ་གྲོས་ཆེན་པོ། གཅིག་ལ་གཅིག་མེད་པའི་སྟོང་པ་ཉིད་ནི་སྟོང་པ་ཉིད་ཐམས་ཅད་ཀྱི་ཐ་ཤལ་ཡིན་ཏེ། དེ་ནི་ཁྱོད་ཀྱིས་སྤང་བར་བྱའོ་ཞེས་དང་། ཏིང་ངེ་འཛིན་རྒྱལ་པོ་ལས། རྒྱལ་བའི་སྲས་པོ་དངོས་པོ་རྣམ་པར་འཇིག །སྲིད་པ་ཐམས་ཅད་ཡོང་ཡེ་སྟོང་པ་སྟེ། །ཉི་ཚེའི་སྟོང་པ་མུ་སྟེགས་ཅན་རྣམས་ཀྱི། །མཁས་པ་བྱིས་པ་དག་དང་རྩོད་མི་བྱེད། ། ཅེས་དང་། མྱ་ངན་ལས་འདས་པ་ལས། རིགས་ཀྱི་བུ། ཆོས་ཐམས་ཅད་ནི་རང་བཞིན་སྟོང་པའོ། །དེ་ཅིའི་ཕྱིར་ཞེ་ན། ཆོས་ཐམས་ཅད་ཀྱི་རང་བཞིན་དམིགས་སུ་མེད་པའི་ཕྱིར་རོ། །ཞེས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དངོས་པོ་ལྔ་དང་ལྡན་པའི་ཕྱིར། ཆོས་ཀྱི་རང་བཞིན་ནི་ཐོག་མ་ནས་སྟོང་པ་ཞི་བ་མཐོང་ངོ༌། །རིགས་ཀྱི་བུ། གལ་ཏེ་དགེ་སྦྱོང་བྲམ་ཟེ་གས་ཆོས་ཐམས་ཅད་ཀྱི་རང་བཞིན་སྟོང་པ་མ་ཡིན་པར་མཐོང་ན། དེ་ནི་དགེ་སྦྱོང་མ་ཡིན། བྲམ་ཟེ་མ་ཡིན། ཤེས་རབ་ཀྱི་ཕ་རོལ་དུ་ཕྱིན་པ་མི་འཐོབ། ཡོངས་སུ་མྱ་ངན་ལས་མི་འདའ།་སངས་རྒྱས་དང་བྱང་ཆུབ་སེམས་དཔའ་རྣམས་མངོན་སུམ་དུ་མི་མཐོང་སྟེ། བདུད་ཀྱི་འཁོར་ཡིན་པར་རིག་པར་བྱའོ། །རིགས་ཀྱི་བུ།ཐམས་ཅད་ནི་རང་བཞིན་གྱིས་སྟོང་པ་སྟེ། བྱང་ཆུབ་སེམས་དཔའ་སྟོང་པ་བསྒོམས་པས་ཆོས་ཐམས་ཅད་སྟོང་པར་མཐོང་ངོ༌། །ཞེས་གསུངས་ཤིང་། ལུང་དེའང་དེ་དག་གི་ངེས་དོན་སྒྲ་ཇི་ལྟ་བར་ཁས་བླངས་པའི་ཕྱིར་རོ། ། གཉིས་པ་ནི། དེ་ལ་ཕྱི་སྟོང་པ་ཉིད་གང་ཞེ་ན། ཕྱིའི་ཆོས་རྣམས་ཞེས་བྱ་བ་ནི་གཟུགས་ལ་སོགས་པའོ། །དེ་ལ་ཐེར་ཟུག་ཏུ་གནས་པ་མ་ཡིན་པ་དང་། འཇིག་པ་མ་ཡིན་པ་ཉིད་ཀྱི་ཕྱིར། གཟུགས་ནི་གཟུགས་ཀྱིས་སྟོང་སྟེ། དེའི་རང་བཞིན་དེ་ཡིན་པའི་ཕྱིར་ཞེས་སོགས་ཀྱི་དོན་ཕྱི་ནི་ཕྱིའི་སྐྱེ་མཆེད་དྲུག་སྟེ། གང་གི་ཕྱིར་གཟུགས་དེའི་རང་བཞིན། སྟོང་པ་ཉིད་དེ་ཡིན་པའི་ཕྱིར་གཟུགས་གཟུགས་ཀྱི་རང་གི་ངོ་བོས་སྟོང་ལ། དེ་བཞིན་དུ། སྒྲ་དང་དྲི་དང་རོ་དང་རེག་བྱ་དང་ཆོས་རྣམས་ཉིད་ཀྱང་རང་གི་ངོ་བོས་སྟོང་པ་དེ་བཞིན་ནོ། །དེ་ལྟར་ན་གཟུགས་ལ་སོགས་པ་ཕྱིའི་སྐྱེ་མཆེད་དྲུག་གི་རང་བཞིན་མེད་པ་ཉིད་ནི་ཕྱི་རོལ་སྟོང་པ་ཉིད་དུ་འདོད་དོ། ། གསུམ་པ་ནི། ཕྱི་དང་ནང་གི་ཆོས་རྣམས་ཀྱི་རང་བཞིན་མེད་པ་ཉིད་ནི། ཕྱི་ནང་སྟོང་པ་ཉིད་དོ། ཞེས་སོགས་ཀྱི་དོན། ཕྱི་ནང་གི་དོན་དབུས་མཐའ་སོགས་ཁོག་པ་དང་། འཕགས་སེང་སོགས་ཀྱིས་དབང་རྟེན་ལ་འདོད་ཀྱང་། འདིར། མདོ་དང་། རྡོར་ཕྲེང་བཞིན་ཕྱི་དང་ནང་གི་སྐྱེ་མཆེད་ཅིག་ཅར་རང་གི་ངོ་བོས་སྟོང་པའི་རང་བཞིན་མེད་པ་ཉིད་ནི་ཕྱི་ནང་སྟོང་པ་ཉིད་ཡིན་ནོ། །འདིར། མདོ་ལས། ནང་ཕྱིས་སྟོང་ཞིང་ཕྱི་ནང་གིས་སྟོང་པར་གསུངས་སོ། ། བཞི་པ་ནི། དེ་ལ་སྟོང་པ་ཉིད་སྟོང་པ་ཉིད་གང་ཞེ་ན། ཆོས་རྣམས་ཀྱི་སྟོང་པ་ཉིད་གང་ཡིན་པའི་སྟོང་པ་ཉིད་དེས་སྟོང་པ་ཉིད་སྟོང་པ་ཉིད་འདི་ནི་སྟོང་པ་ཉིད་སྟོང་པ་ཉིད་ཞེས་བྱའོ། །ཞེས་སོགས་ཀྱི་དོན་སྟོང་པ་ཉིད་ནི། རྒྱུད་སྡེ་དག་དང་། དབུས་མཐའ་སོགས་དང་། འཕགས་སེང་སོགས་ཀྱིས་ཆོས་ཐམས་ཅད་སྟོང་ཉིད་དུ་ཤེས་པ་ལ་བཤད་ཀྱང་། འདིར། སློབ་དཔོན་གྱིས། མདོ་ཇི་ལྟ་བཞིན་དུ་མཛད་དེ། འདུས་བྱས་དང་། འདུས་མ་བྱས་སོགས་ཆོས་རྣམས་ཀྱི་རང་གི་ངོ་བོས་སྟོང་པའི་རང་བཞིན་མེད་པ་ཉིད་ལ་མཁས་པས་སྟོང་པ་ཉིད་ཞེས་བསྙད་དེ། སེམས་འགྲེལ་ལས། ཆོས་རྣམས་ཐམས་ཅད་སྐྱེ་མེད་པ། །སྟོང་ཉིད་ཡིན་པར་རབ་ཏུ་བཤད་ཞེས་སོ།། སྟོང་པ་ཉིད་ཀྱང་སྟོང་པ་ཉིད་ཀྱི་རང་གི་ངོ་བོས་སྟོང་པར་འདོད་པ་ཡིན་ཏེ། ཆོས་ཅན་ནམ་དགག་གཞི་མི་སྟོང་པའི་ཆོས་ཅུང་ཟད་གཅིག་ཡོད་ན། དེའི་སྟེང་དུ་དགག་བྱ་འགའ་ཞིག་བཀག་པའི་སྟོང་པ་ཉིད་ཀྱང་ཡོད་པར་འགྱུར་ན། སྔར་བཤད་པའི་རིགས་པས་མི་སྟོང་པའི་ཆོས་ཅུང་ཟད་ཀྱང་མེད་ན་སྟོང་པ་ཉིད་ཀྱང་ཡོད་པར་མི་འཐད་པའི་ཕྱིར་རོ།།དེའི་ཕྱིར་སྟོང་པ་ཉིད་ཞེས་བྱ་བ་རང་གི་ངོ་བོས་སྟོང་པ་ཉིད་གང་ཡིན་པ་དེ་ནི་སྟོང་པ་ཉིད་སྟོང་པ་ཉིད་དུ་འདོད་དེ། འདི་ཅིའི་ཕྱིར་བཤད་ཅེ་ན། གང་དག་སྟོང་པ་ཉིད་ལ་ཡང་དངོས་པོ་བདེན་པའི་བློ་ཅན་རྣམས་ཀྱི་འཛིན་པ་བཟློག་པར་བྱ་བའི་ཕྱིར་གསུངས་པ་ཡིན་ཏེ། འཇིག་རྟེན་འདས་བསྟོད་ལས། ཀུན་རྟོག་ཐམས་ཅད་གཞོམ་པའི་ཕྱིར། །སྟོང་ཉིད་བདུད་རྩི་བསྟན་པར་མཛད། ། གང་ལ་དེ་ལའང་འཛིན་ཡོད་པ། །དེ་ནི་ཁྱོད་ཀྱིས་སྨད་པར་མཛད། །ཅེས་དང་། འོད་སྲུང་གྱིས་ཞུས་པ་ལས། འོད་སྲུང་། གང་དག་སྟོང་པ་ཉིད་དུ་དམིགས་པས། སྟོང་པ་ཉིད་ལ་རྟོག་པ་དེ་དག་ནི་ངས་གསུང་རབ་འདི་ལས་རབ་ཏུ་ཉམས་ཞེས་བཤད་དོ། །འོད་སྲུང་གང་ཟག་ཏུ་ལྟ་བ་རི་རབ་ཙམ་ལ་གནས་པ་ནི་སླའི། མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ནི་དེ་ལྟ་མ་ཡིན་ནོ། །དེ་ཅིའི་ཕྱིར་ཞེ་ན། འོད་སྲུང་། ལྟ་བར་གྱུར་པ་ཐམས་ཅད་ལས་འབྱུང་བ་ནི་སྟོང་པ་ཉིད་ཡིན་ན། འོད་སྲུང་། གང་སྟོང་པ་ཉིད་ཁོ་ནར་ལྟ་བ་དེ་ནི་གསོར་མི་རུང་ངོ་ཞེས་ངས་བཤད་དོ། །འོད་སྲུང་། འདི་ལྟ་སྟེ། དཔེར་ན། མི་ནད་པ་ཞིག་ཡོད་ལ། སྨན་པས་དེ་ལ་སྨན་བཏང་ནས་སྨན་དེས་དེའི་ནད་ཐམས་ཅད་བསྐྱོད་དེ། སྨན་ལྟོ་ན་གནས་པ་དེ་ཉིད་མི་འབྱུང་ན། འོད་སྲུང་། དེ་ཇི་སྙམ་དུ་སེམས། མི་དེ་ནད་དེ་ལས་ཐར་པར་འགྱུར་རམ་གསོལ་པ། བཅོམ་ལྡན་འདས། དེ་ནི་མི་འགྱུར་ལགས་ཏེ། གང་སྨན་དེས་ནད་ཐམས་ཅད་བསྐྱོད་ནས་སྨན་ལྟར་མཆིས་པ་ཉིད་མ་བྱུང་ན་མི་དེའི་བྲོ་ནད་ཤིན་ཏུ་ཚབས་ཆེར་འགྱུར་ལགས་སོ། །བཅོམ་ལྡན་འདས་ཀྱིས་བཀའ་རྩལ་པ། འོད་སྲུང་། དེ་བཞིན་དུ། ལྟ་བར་གྱུར་པ་ཐམས་ཅད་ལས་འབྱུང་བ་ནི་སྟོང་པ་ཉིད་ཁོ་ན་ཡིན་ན། འོད་སྲུང་། གང་སྟོང་པ་ཉིད་ཁོ་ན་ལ་ལྟ་བ་དེ་ནི་གསོར་མི་རུང་ངོ་ཞེས་ངས་བཤད་ཞེས་དང་། རྒྱན་སྟུག་པོ་བཀོད་པ་ལས། རི་རབ་རི་བོ་ཙམ་གྱུར་པའི། །བདག་ཏུ་ལྟ་བས་མི་གནོད་ཀྱི། །སྟོང་ཉིད་ལྟ་བས་གནོད་པ་ནི། །ང་རྒྱལ་མི་བདེན་བརྟགས་པས་སོ། །རྣལ་འབྱོར་དཔྱོད་པ་སྟོང་པ་ཉིད། །གནས་མིན་པ་ལ་སྦྱོར་མི་བྱ། །གལ་ཏེ་གནས་མིན་སྦྱར་གྱུར་ན། །བདུད་རྩི་དུག་ཏུ་འཐུང་བ་ཡིན། ། ལྟ་བ་ཇི་སྙེད་གང་ཡང་རུང་། །ལུས་ཅན་རྣམས་ལ་ཡོད་པ་ཡི། །ལྟ་བའི་རྣམ་པ་སྤང་བའི་ཕྱིར། །སྟོང་པ་ཉིད་ཀྱི་ཚུལ་བསྟན་ཏེ། །སྟོང་པ་ཉིད་ཀྱི་ལྟ་ཐོས་ཀྱང་། །ལ་ལའི་ལྟ་བ་མ་ཞིག་ན། །གསོར་མི་རུང་པའི་ལྟ་ཅན་ཏེ། །སྨན་པས་བཏང་པའི་ནད་པ་བཞིན། །ཞེས་སྟོང་ཉིད་ལ་བདེན་པར་ཞེན་པ་གཞན་སྟོང་ཁས་ལེན་པ་རྣམས་ནི། ། སྨན་པས་བོར་བའི་ནད་པ་བཞིན་དུ་སྒྲིབ་གཉིས་ཀྱི་ནད་མ་ལུས་པ་གསོ་བར་མཛད་པའི་སྨན་པ་ཆེན་པོ་སངས་རྒྱས་བཅོམ་ལྡན་འདས་ཀྱི་དམ་པའི་ཆོས་ཀྱི་བདུད་རྩིས་གསོར་མི་རུང་བའི་ལྟ་བ་ཅན་དུ་གསུངས་པའི་ཕྱིར་རོ། ། ལྔ་པ་ལ། རྟེན་ཆོས་ཅན་དང་། སྟོང་ཚུལ་དང༌། དགོས་པ་བཤད་པ་གཉིས་ཀྱི། དང་པོ་ནི། ཆེན་པོ་སྟོང་པ་ཉིད་གང་ཞེ་ན། ཤར་ཕྱོགས་ནི་ཤར་ཕྱོགས་ཀྱིས་སྟོང་ངོ་ཞེས་སོགས་ཀྱི་དོན་ཆེན་པོ་ནི། དབུས་མཐའ་སོགས་ལས་སྣོད་ཀྱི་འཇིག་. རྟེན་ལ་བཤད་ཀྱང་། འདིར་ཡུམ་གྱི་མདོ་བཞིན་དུ་ཕྱོགས་བཅུ་སྟེ། ཕྱོགས་ལས་ལོགས་ཤིག་ཏུ་སྣོད་བཅུད་ཀྱི་འཇིག་རྟེན་མེད་པས་སེམས་ཅན་གྱི་འགྲོ་བ་དང་སྣོད་ཀྱི་འཇིག་རྟེན་མ་ལུས་པ་ཁྱབ་པར་བྱེད་པ་ཉིད་ཀྱི་ཕྱིར་དང་། ཕྱོགས་བཅུ་པོ་རེ་རེ་ཞིང་ཚད་མེད་པ་ཡིན་ཏེ། བྱམས་པ་ལ་སོགས་ཚད་མེད་པ་བསྒོམས་པ་ནི་ཕྱོགས་ཡོངས་སུ་བཅད་ནས་བསྒོམས་པས་ན་ཕྱོགས་རྣམས་ཚད་མེད་པའི་དཔེ་ཅན་དུ་གནས་པ་ཡིས་མུ་མཐའ་ནི་མེད་པའི་ཕྱིར་ཡང་ཕྱོགས་རྣམས་ཆེན་པོ་ཉིད་དོ། །ཁ་ཅིག །ཆེན་པོ་ཕྱོགས་དང་སྣོད་དང་འགྲོ་བ་གསུམ་ཀ་ལ་འདོད་པ་ནི་ནོར་པའོ། ། གཉིས་པ་ནི། ཕྱོགས་འདི་དག་བཅུ་ཆར་ཡང་ཕྱོགས་རྣམས་ཀྱི་རང་གི་ངོ་བོས་སྟོང་པ་ཉིད་ནི་གང་ཡིན་པ་དེ་ཆེན་པོ་སྟོང་པ་ཉིད་ཡིན་ཏེ། དགོས་ཆེད་ནི། གང་དག་ཕྱོགས་རྣམས་ཚད་མེད་དོ་སྙམ་དུ་ཆེན་པོ་འཛིན་པ་དེ་དག་གི་འཛིན་པ་བཟློག་པའི་ཕྱིར་གསུངས་ཏེ། བྱེ་བྲག་པ་ལ་སོགས་པས་ཕྱོགས་རྣམས་རྫས་ཉིད་དུ་རྟོགས་སོ། ། དྲུག་པ་ནི། དེ་ལ་དོན་དམ་པ་སྟོང་པ་ཉིད་གང་ཞེ་ན། དོན་དམ་པ་ཞེས་བྱ་བ་ནི་མྱ་ངན་ལས་འདས་པ་སྟེ། ཐེར་ཟུག་ཏུ་གནས་པ་མ་ཡིན་པ་དང་འཇིག་པ་མ་ཡིན་པ་ཉིད་ཀྱི་ཕྱིར། མྱ་ངན་ལས་འདས་པ་ནི་མྱ་ངན་ལས་འདས་པས་སྟོང་སྟེ། ཞེས་སོགས་ཀྱི་དོན། དབུས་མཐའ་སོགས་ལས། དོན་དམ་པ་ནི་སྟོང་ཉིད། ཤེས་པས་མཐོང་བའི་དོན་གྱི་རྣམ་པ་ལ་བཤད་ཅིང་། སེང་བཟང་གིས། མྱ་ངན་འདས་ལམ་དང་ཞེས་དང༌། དེའི་དོན། མྱ་ངན་ལས་འདས་པ་དང་། ལམ་དང་ཞེས་ཁ་ཅིག་འཆད་ཀྱང་། འདིར་ནི་མདོ་བཞིན་དུ་མྱ་ངན་ལས་འདས་པ་སྟེ། དེ་ནི་སྐྱེས་བུའི་དགོས་པ་ཐམས་ཅད་ཀྱི་མཆོག་ཡིན་པས་དོན་དམ་པ་ཞེས་བྱ་སྟེ། པ་ར་མ་ཨརྦ་ཞེས་པའི་པ་ར་མ་ནི་དམ་པའམ་མཆོག །ཨརྦ་ནི་དོན་ནམ། འབྲས་བུ་དང་། དགོས་པ་དང་། ཡུལ་ལ་སོགས་པ་ལ་འཇུག་པའི་ཕྱིར་མྱ་ངན་ལས་འདས་པ་ཡིན་ཞིང་། དེ་ནི་དངོས་པོ་དང་། དངོས་མེད་དང་། གཉིས་ཀ་ཡིན་མིན་གྱི་མུ་བཞི་དང་བྲལ་བའི་ཕྱིར། མྱང་འདས་དེ་ཡེ་ཤེས་སྟོང་པ་ཉིད་གང་ཡིན་པ་དེ་ནི་དོན་དམ་པ་སྟོང་པ་ཉིད་དེ། དགོས་ཆེད་ནི་མྱ་ངན་ལས་འདས་པ་དངོས་པོར་མངོན་པར་ཞེན་པའི་བློ་ཅན་རྣམས་ཀྱིས་དངོས་པོ་འཛིན་པ་བཟློག་པར་བྱ་བའི་ཕྱིར། དོན་དམ་མཁྱེན་པ་སངས་རྒྱས་ཀྱིས་དོན་དམ་པ་སྟོང་པ་ཉིད་ནི་བསྟན་པ་མཛད་དོ། །མྱང་འདས་བདེན་པར་འདོད་པ་ནི། བྱེ་བྲག་ཏུ་སྨྲ་བས། སོ་སོར་བརྟགས་པས་འགོག་པ་ནི། །བྲལ་བའོ་སོ་སོ་སོ་སོ་ཡིན། །ཞེས་ལྡན་རྫས་ཇི་སྙེད་ཀྱི་བྲལ་བས་རྫས་དེ་ཉིད་དུ་གྲུབ་པར་འདོད་པ་དང་། རྣལ་འབྱོར་སྤྱོད་པ་བ་ཁ་ཅིག་ལྟ་བུའོ། ། བདུན་པ་ནི། དེ་ལ་འདུས་བྱས་སྟོང་པ་ཉིད་གང་ཞེ་ན། འདུས་བྱས་ཞེས་བྱ་བ་ནི་ཁམས་གསུམ་མོ། །དེ་ལ་འདོད་པའི་ཁམས་ནི་འདོད་པའི་ཁམས་ཀྱིས་སྟོང་སྟེ་ཞེས་སོགས་ཀྱི་དོན་ནི། འདུས་བྱས་ནི། དབུས་མཐའ་སོགས་ལས་ལམ་བདེན་དང་། ཁ་ཅིག་བསོད་ནམས་ཀྱི་ཚོགས་ལ་འདོད་ཀྱང་འདིར་ནི་མདོ་བཞིན་དུ་རྒྱུ་དང་རྐྱེན་ལས་བྱུང་བའི་ཕྱིར་ཁམས་གསུམ་པོ་རྣམས་འདུས་བྱས་ཡིན་པར་ངེས་པར་མདོ་ལས་བསྙད་ཅིང་། ཁམས་གསུམ་པོ་དེ་ནི་དེའི་རང་གི་ངོ་བོས་སྟོང་པ་ཉིད་གང་ཡིན་པ་དེ་ནི་འདུས་བྱས་སྟོང་པ་ཉིད་དུ་གསུངས་སོ། ། བརྒྱད་པ་ནི། དེ་ལ་འདུས་མ་བྱས་སྟོང་པ་ཉིད་གང་ཞེ་ན་འདུས་མ་བྱས་ཞེས་བྱ་བ་ནི། གང་ལ་སྐྱེ་བ་མེད་པ་དང་། འགག་པ་མེད་པ་དང་། འཇིག་པ་མེད་པ་དང་། གནས་པ་ལས་གཞན་དུ་འགྱུར་བ་མེད་པའོ། །དེ་ལ་འདུས་མ་བྱས་ནི་འདུས་མ་བྱས་ཀྱིས་སྟོང་སྟེ། ཞེས་སོགས་ཀྱི་དོན། དབུས་མཐའ་སོགས་ལས་འགོག་བདེན་དང་། ཁ་ཅིག་སྟོང་ཉིད་བྱང་ཆུབ་ཀྱི་ཚོགས་ལ་འདོད་ཀྱང་། ། འདིར་ནི་མདོ་བཞིན་དུ། གང་ལ་ཐོག་མར་སྐྱེ་བ་དང་། བར་དུ་གནས་པ་དང་། ཐ་མར་མི་རྟག་པ་ཉིད་དེ། འདུས་བྱས་ཀྱི་མཚན་ཉིད་གསུམ་པོ་དེ་དག་མེད་པ་ནི་འདུས་མ་བྱས་ཡིན་ལ། དེ་ནི་འདུས་མ་བྱས་དེ་ཡིས་སྟོང་པ་ཉིད་གང་ཡིན་པ་དེ་ནི་འདུས་མ་བྱས་སྟོང་པ་ཉིད་དོ། །འདི་ཡང་ནམ་མཁའ་ལ་སོགས་འདུས་མ་བྱས་ཀྱང་རྟག་པའི་རྫས་སུ་འཛིན་པ་བཟློག་པའི་ཕྱིར་རོ། ། དགུ་པ་ནི། དེ་ལ་མཐའ་ལས་འདས་པ་སྟོང་པ་ཉིད་གང་ཞེ་ན། མཐའ་ཞེས་བྱ་བ་ནི་རྟག་པའི་མཐའ་དང་ཆད་པའི་མཐའ་སྟེ། གང་ལ་མཐའ་ཡོད་པ་མ་ཡིན་པ་དེ་ནི་མཐའ་ལས་འདས་པའོ། །མཐའ་ལས་འདས་པ་ནི་མཐའ་ལས་འདས་པས་སྟོང་སྟེ། ཞེས་སོགས་ཀྱི་དོན། མཐའ་ལས་འདས་པ་ནི་དབུས་མཐའ་སོགས་ལས་སེམས་ཅན་དང་། ཤཱནྟི་བ་དང་། ཛཱ་ཡ་ཨ་ནནྟས་ལོངས་སྐུ་དང་། ཁ་ཅིག་མི་གནས་པའི་མྱང་འདས་ལ་འཆད་ཀྱང་། འདིར་ནི་མདོ་བཞིན་དུ། གང་ལ་རྟག་པ་དང་ཆད་པའི་མཐའ་ནི་ཡོད་པ་མིན་པ་མཐའ་གཉིས་དང་བྲལ་བ་དབུ་མའི་ལམ་དེ་ནི་མཐའ་ལས་འདས་པར་བརྗོད་དོ། །མཐའ་ལས་འདས་པ་དེ་མཐའ་ལས་འདས་པ་དེ་ཁོ་ནས་སྟོང་པ་ཉིད་ནི་མཐའ་ལས་འདས་པ་སྟོང་པ་ཉིད་དུ་བསྙད་དོ། །ཁ་ཅིག་མཐའ་ལས་འདས་པ་རྟག་པའི་དངོས་པོ་ལ་འདོད་པ་ནི་ནོར་པའོ། །་བཅུ་པ་ནི། དེ་ལ་ཐོག་མ་དང་ཐ་མ་མེད་པ་སྟོང་པ་ཉིད་གང་ཞེ་ན། གང་ལ་ཐོག་མ་དང་ཐ་མ་མི་དམིགས་པ་དེ་ལ་དབུས་མེད་ཅིང་། གང་ལ་ཐོག་མ་དང་ཐ་མ་དང་དབུས་མ་དམིགས་པ་དེ་ལ་འོང་བ་དང་འགྲོ་བ་མེད་དོ། །དེ་ལ་ཐེར་ཟུག་ཏུ་གནས་པ་མ་ཡིན་པ་དང་། འཇིག་པ་མ་ཡིན་པ་ཉིད་ཀྱི་ཕྱིར། ཐོག་མ་དང་། ཐ་མ་དང་། དབུས་རྣམས་ནི། ཐོག་མ་དང་ཐ་མ་དང་དབུས་རྣམས་ཀྱིས་སྟོང་སྟེ་ཞེས་སོགས་ཀྱི་དོན། ཐོག་མ་དང་ཐ་མ་མེད་པ་ནི། འབུམ་ཊིཀ་དག་དང་། བྷ་ཝ་བྷ་ཌ་དང་། ཁ་སྦྱོར་ཤིན་ཏུ་དྲི་མེད་སོགས་ཀྱིས། ཐོག་མཐའ་དབུས་མེད་པ་ཞེས་པ་ཙམ་ལས་དམིགས་བསལ་མ་ཕྱེ་ཡང་། སམ་བུ་ཊིའི་ས་རྒྱུད་ཕྱི་མ་དང་། བཤད་རྒྱུད་རྡོ་རྗེ་ཕྲེང་བ་དང་། དབུས་མཐའ་དང་། བརྒྱད་སྟོང་དོན་བསྡུ་དང་། འཕགས་སེང་སོགས་ཕར་ཕྱིན་པ་ཐམས་ཅད་དང་སློབ་དཔོན་ཡང་མཐུན་པས། ཐོག་མ་དང་ཐ་མ་མེད་པ་ནི་འཁོར་བ་སྟེ། ཐོག་མ་ནི་དང་པོ་དང་ཐ་མ་ནི་མཐའ་སྟེ། དེ་དག་མེད་པས་འཁོར་བ་ནི་ཐོག་མ་དང་། ཐ་མ་མེད་པར་རྗོད་དོ། །འདིར། ཐོག་མཐའ་དབུས་གསུམ་མེད་པའི་དོན། འཁོར་བ་ལ་རང་བཞིན་མེད་པས་ཆོས་ཉིད་ལྟར་སྐྱེ་འཇིག་གནས་གསུམ་དང་བྲལ་བ་ལ་བྱའི། ཀུན་རྫོབ་ཏུ་མཐའ་ཡོད་མེད་དཔྱོད་པ་ནི། མདོ་བསྟན་བཅོས་ཀྱི་དགོངས་པ་མ་ཡིན་ཏེ། མདོ་ལས། ཐོག་མཐའ་མི་དམིགས་པ་ལ་དབུས་མེད་ཅིང་། དེ་གསུམ་མ་དམིགས་པ་ལ་འགྲོ་འོང་མེད་པར་གསུངས་ཤིང་། འདིར་ཡང་། འགྲོ་འོང་བྲལ་ཕྱིར་ཞེས་སོགས་དང་། ཉི་ཁྲི་སྣང་བ་ལས། ཐོག་མ་ལ་སོགས་པ་ནི་ཆོས་ཉིད་ཀྱི་རྗེས་སུ་སྐྱེས་པ་ཉིད་ཀྱིས་གཏན་དུ་བ་ཡིན་པའི་ཕྱིར་རོ་ཞེས་སོ། །ཐོག་མཐའ་དབུས་གསུམ་མི་དམིགས་པ་དེ་ལ་འགྲོ་བ་ནས་འགྲོ་བ་གཞན་དུ་འགྲོ་བ་དང་འོང་བ་དང་བྲལ་བའི་ཕྱིར་རྨི་ལམ་ལྟ་བུའི་སྲིད་པ་འདི་དེའི་ངོ་བོ་ཡིས་དབེན་པ་གང་ཡིན་པ་དེ་ནི་ཐོག་མ་དང་ཐ་མ་མེད་པ་སྟོང་པ་ཉིད་དོ་ཞེས་འཆོས་སྐྱོབ་ཀྱི་ཡོན་ཏན་དང་ལྡན་པའི་བསྟན་བཅོས་ཤེས་རབ་ཀྱི་ཕ་རོལ་དུ་ཕྱིན་པ་ལས་ནི་ངེས་པར་བསྙད་དེ། །འགྲེལ་བཤད་དུ། དབུ་མའི་བསྟན་བཅོས་འདི་ལས་ཟེར་བ་ནི་ནོར་པའོ། ། བཅུ་གཅིག་པ་ནི། དེ་ལ་དོར་བ་མེད་པ་སྟོང་པ་ཉིད་གང་ཞེ་ན། དོར་བ་ནི་འཐོར་བ་དང་། འཁོར་བ་དང་། སྟོང་པའོ། །དེ་ལ་དོར་བ་མེད་པ་ནི་དོར་བ་མེད་པས་སྟོང་སྟེ། ཞེས་སོགས་ཀྱི་དོན་ནི། དོར་བ་མེད་པ་ནི། འབུམ་ཊིག་དག་ལས། དོར་བ་ཕུང་པོ་ཡིན་ལ། དེ་མེད་པ་ལྷག་མེད་ཀྱི་མྱང་འདས་ཏེ། སངས་རྒྱས་འོད་སྲུང་གི་གསུང་རབ་ལས། ཕུང་པོ་ལ་དོར་བ་ཞེས་འབྱུང་ལ། སྔར་གྱི་མྱང་འདས་ལྷག་བཅས་ཡིན་པས། འདི་དང་མི་ཟློས་ཞེས་འཆད་ཀྱང་། དབུས་མཐའ་སོགས་ལས། ལྷག་མེད་དུ་ཡང་མི་ཟད་པའི་དགེ་བ་ལ་བཤད་ཅིང་། འཕགས་སེང་སོགས་རྟོགས་པའི་ཆོས་དང་། ཤཱནྟི་བ་དང་། ཛཱ་ཡ་ཨ་ནནྟས་ཐེག་ཆེན་གྱི་ཆོས་ལ་བཤད་པ་རྣམས་དོན་གཅིག་པས་དོར་བ་ཞེས་བྱ་བ་ནི་འཐོར་བ་དང་འབོར་བ་ལ་ནི་ངེས་པར་བརྗོད་ཅིང་། དོར་བ་མེད་པ་ནི་ཐ་སྙད་སྟོང་པ་མེད་པ་སྟེ། དོར་བ་མ་ཡིན་ཞིང་འགའ་ཡང་འབོར་བ་མེད་པ་བླང་བར་བྱ་བ་སྦྱིན་པ་ལ་སོགས་པ་ཚོགས་གཉིས་ཀྱི་དགེ་བ་གང་ཡིན་པའོ། །དོར་བ་མེད་པ་དེ་ཉིད་ཀྱིས་དོར་བ་མེད་པ་དེ་ཉིད་སྟོང་པ་ཉིད་གང་ཡིན་པ་དེ་ནི་རྒྱུ་མཚན་དེའི་ཕྱིར་ན་དོར་བ་མེད་པ་སྟོང་པ་ཉིད་ཞེས་བྱ་བར་བརྗོད་དོ། ། ། བཅུ་གཉིས་པ་ནི། དེ་ལ་རང་བཞིན་སྟོང་པ་ཉིད་གང་ཞེ་ན། གང་ཆོས་རྣམས་ཀྱི་རང་བཞིན་མ་བྱས་ཤིང་། མངོན་པར་འདུས་མ་བྱས་པ་སྟེ། དེ་ནི་ཉན་ཐོས་རྣམས་ཀྱིས་མ་བྱས་ཞེས་སོགས་ཀྱི་དོན། རང་བཞིན་ནི་དབུས་མཐའ་ལས་རང་བཞིན་དུ་གནས་པའི་རིགས་ལ་བཤད་ཅིང་། དེའི་དོན་བློ་བརྟན་གྱིས། སྐྱེ་མཆེད་དྲུག་གི་ཁྱད་པར་རམ་ཆོས་དབྱིངས་ལ་འདོད། ཕྱོགས་གླང་གིས་ཤེས་རབ་དང་སྙིང་རྗེའི་བག་ཆགས་ལ་འདོད་ཀྱང་། འདིར་ནི་མདོ་ཇི་ལྟ་བ་བཞིན་དེ་བཞིན་ཉིད་ལ་འདོད་དེ། སམ་བུ་ཊི་ལས་ཀྱང་། རིགས་ནི་རང་བཞིན་ཏེ་ངོ་བོ་ཉིད་ལ་བཤད་ཅིང་། རྡོ་རྗེ་ཕྲེང་བ་ལས་ཀྱང་། རང་བཞིན་རྣམ་དག་ལ་བཤད་དོ། །འདུས་བྱས་དང་འདུས་མ་བྱས་ལ་སོགས་པའི་ཆོས་རྣམས་ཀྱི་ངོ་བོ་ཉིད་རང་བཞིན་གང་ཡིན་པ་དེ་ནི། གང་གི་ཕྱིར་སློབ་མ་ཉན་ཐོས་དང་། རྒྱལ་སྲས་དང་། རང་སངས་རྒྱས་དང་། དེ་བཞིན་གཤེགས་པ་རྣམས་ཀྱི་ཤེས་པ་དང་མཐོང་བས་མ་མཛད་དེ། དེ་དག་བྱོན་རུང་མ་བྱོན་རུང་། ཆོས་ཐམས་ཅད་ཀྱི་རང་བཞིན་གདོད་མ་ནས་སྟོང་པ་ཉིད་ཡིན་པའི་ཕྱིར་རོ། །མ་མཛད་པ་དེའི་ཕྱིར་འདུས་བྱས་ལ་སོགས་པ་ཆོས་རྣམས་ཀྱི་ངོ་བོ་སྟོང་པ་ཉིད་དེ་ནི་རང་བཞིན་དུ་བསྙད་པ་སྟེ། འཕགས་པས་མ་བྱས་ཀྱང་རང་བཞིན་ཡིན་ན། མེའི་རང་བཞིན་ཚ་བ་སོགས་ཆོས་ཐམས་ཅད་ཀྱི་རང་གི་མཚན་ཉིད་རྣམས་ཀྱང་རང་བཞིན་དུ་འགྱུར་རོ་ཞེ་ན། མ་ཡིན་ཏེ། རང་བཞིན་ནི་བཅོས་མ་མ་ཡིན་པ་དང་། གཞན་ལ་མི་ལྟོས་པ་ཡིན་པས། ཚ་བ་སོགས་ནི་འཕགས་པས་མ་བྱས་ཀྱང་མ་རིག་པ་སོགས་ཀྱིས་བྱས་པས་རང་བཞིན་དུ་མི་རུང་བའི་ཕྱིར་དང་། སྟོང་པ་ཉིད་ནི་བྱིས་པའི་དུས་ན་མ་རྟོགས་པ། འཕགས་པས་མངོན་སུམ་དུ་གཟིགས་པའི་ཕྱིར། འཕགས་པས་བྱས་པ་ཡིན་ནམ་སྙམ་པའི་འཁྲུལ་གཞི་ཡོད་པས། འཕགས་པས་བྱས་པ་མ་ཡིན་པར་བསྟན་པས། འཕགས་པ་ལས་གཞན་པའི་རྒྱུ་རྐྱེན་གང་ཡང་མ་མཐོང་ནས། འཕགས་པས་མ་བྱས་ན་བཅོས་མིན་དང་གཞན་ལ་མི་ལྟོས་པས་རང་བཞིན་དུ་འཐད་པའི་ཕྱིར་རོ། །དེ་ལྟ་བུའི་རང་བཞིན་དེ་ཉིད་ཀྱིས་རང་བཞིན་དེ་སྟོང་པ་ཉིད་གང་ཡིན་པ་དེ་ནི་རང་བཞིན་སྟོང་པ་ཉིད་དོ། ། བཅུ་གསུམ་པ་ནི། དེ་ལ་ཆོས་ཐམས་ཅད་སྟོང་པ་ཉིད་གང་ཞེ་ན། ཆོས་ཐམས་ཅད་ཞེས་བྱ་བ་ནི་འདུས་བྱས་རྣམས་དང་། འདུས་མ་བྱས་རྣམས་དང་ཞེས་སོགས་ཀྱི་དོན། དབུས་མཐའ་སོགས་ལས། སྟོབས་སོགས་སངས་རྒྱས་ཀྱི་ཆོས་རྣམས་ལ་བཤད་ཅིང་། རྡོར་ཕྲེང་ལས། བྱང་ཆུབ་ཀྱི་ཕྱོགས་ཀྱི་ཆོས་རྣམས་ལ་བཤད་ཀྱང་། འདིར་མདོ་བཞིན་དུ། ཆོས་ཐམས་ཅད་ནི་ལེ་བརྒྱད་མ་ལས་ཕུང་པོ་ལྔ་ཡང་བཤད་ཅིང་། མིག་ལ་སོགས་པ་ནང་གི་ཁམས་དྲུག་དང་། གཟུགས་སོགས་ཕྱིའི་ཁམས་དྲུག་དང་། མིག་གི་རྣམ་པར་ཤེས་པ་སོགས་རྣམ་པར་ཤེས་པའི་ཁམས་དྲུག་སྟེ་ཁམས་བཅོ་བརྒྱད་དང་། མིག་གི་འདུས་ཏེ་རེག་པ་ནས། ཡིད་ཀྱི་འདུས་ཏེ་རེག་པའི་བར་རེག་པ་དྲུག་དང་། རེག་པ་དེ་དག་ལས་བྱུང་བའི་ཚོར་བ་དྲུག་དང་གཟུགས་ཅན་དང་། གཟུགས་ཅན་མིན་པ་དང་། དེ་བཞིན་དུ། འདུས་བྱས་དང་། འདུས་མ་བྱས་ཀྱི་ཆོས་རྣམས་ནི། ཆོས་ཐམས་ཅད་ཞེས་བྱའོ། ། ཁམས་བཅོ་བརྒྱད་དུ། རེག་པ་དྲུག་དང་། ཚོར་བ་དྲུག་འདུས་ཀྱང་། རེག་པ་དྲུག་དང་། ཚོར་བ་དྲུག་ལོགས་སུ་སྨོས་པ་ནི། དེ་དག་འདོད་ཆགས་ཀྱི་དངོས་ཀྱི་རྒྱུ་ཡིན་པས་གཙོ་བོར་བསྟན་པའི་ཕྱིར་རོ། །བཅོ་བརྒྱད་དུ། གཟུགས་ཅན་དང་། གཟུགས་ཅན་མིན་པ་དང་། འདུས་བྱས་དང་། འདུས་མ་བྱས་འདུས་ཀྱང་དེ་དག་ལོགས་སུ་སྨོས་པ་ནི་ཕྱེ་ན་བཅོ་བརྒྱད་ཡིན་ཀྱང་། བསྡུ་ན་དེ་དག་ཏུ་འདུ་བའི་ཕྱིར། ཆོས་དེ་དག་རྣམས་ནི་ཐམས་ཅད་ཀྱི་རང་གི་ངོ་བོ་དེ་དག་གི་དབེན་ཞིང་སྟོང་པ་ཉིད་གང་ཡིན་པ་དེ་ནི་ཆོས་ཐམས་ཅད་སྟོང་པ་ཉིད་དོ། ། བཅུ་བཞི་པ་ལ། ངོ་བོས་མདོར་བསྟན། ཆོས་ཅན་གྱིས་རྒྱས་པར་བཤད། རྟེན་བསྡུ་ཞིང་སྟོང་ཚུལ་གྱི་དོན་བསྡུ་བ་གསུམ་གྱི་དང་པོ་ནི། དེ་ལ་རང་གི་མཚན་ཉིད་སྟོང་པ་ཉིད་གང་ཞེ་ན། གཟུགས་ནི་འཇིག་པའི་མཚན་ཉིད། ཚོར་བ་ནི་མྱོང་བའི་མཚན་ཉིད་འདུ་ཤེས་ནི་འཛིན་པའི་མཚན་ཉིད། འདུ་བྱེད་ནི་མངོན་པར་འདུ་བྱེད་པའི་མཚན་ཉིད། རྣམ་པར་ཤེས་པ་ནི་རྣམ་པར་རིག་པའི་མཚན་ཉིད་དེ། དེ་ལ་ཐེར་ཟུག་ཏུ་གནས་པ་མེད་པ་དང་། འཇིག་པ་མེད་པའི་ཕྱིར། འདུས་བྱས་ཀྱི་ཆོས་རྣམས་ཀྱི་མཚན་ཉིད་གང་ཡིན་པ་དང་། འདུས་མ་བྱས་ཀྱི་ཆོས་རྣམས་ཀྱི་མཚན་ཉིད་གང་ཡིན་པའི་ཆོས་རྣམས་ཀྱི་རང་གི་མཚན་ཉིད་ནི་རང་གི་མཚན་ཉིད་ཀྱིས་སྟོང་ངོ་ཞེས་སོགས་ཀྱི་དོན། དབུས་མཐའ་སོགས་ལས། རང་གི་མཚན་ཉིད་མཚན་དང་དཔེ་བྱད་ལ་བཤད་ཀྱང་། འདིར་གཟུགས་ཀྱི་༌་མཚན་ཉིད་གཟུགས་སུ་རུང་བ་ལ་སོགས་པ་རྣམ་མཁྱེན་གྱི་མཚན་ཉིད་རྣམ་པ་ཐམས་ཅད་མངོན་སུམ་དུ་བྱེད་པའི་བར་དེ་དག་དངོས་པོ་མེད་པ་གང་ཡིན་པ་དེ་ནི་རང་གི་མཚན་ཉིད་སྟོང་པ་ཉིད་དོ། ། གཉིས་པ་ལ་ཀུན་ནས་ཉོན་མོངས་དང་། རྣམ་བྱང་གི་རང་གི་མཚན་ཉིད་བཤད་པ་གཉིས་ཀྱི་དང་པོ་ལ། ཕུང་པོ་དང་། ཁམས་དང་། སྐྱེ་མཆེད་དང༌། རྟེན་འབྲེལ་གྱི་རང་བཞིན་གསུམ་གྱི་དང་པོ་ནི། གཟུགས་ལ་སོགས་པ་རྣམས་ཀྱི་རང་གི་མཚན་ཉིད་ཅི་ཞེ་ན། དེ་དག་རྒྱས་པར་བསྟན་པའི་ཕྱིར། ། གཟུགས་ནི་གཟུགས་ཅན་ནང་ཕན་ཚུན་ཕྲད་པ་ན་འགྱུར་བ་བསྐྱེད་དུ་རུང་བའི་ཕྱིར། གཟུགས་སུ་རུང་བའི་མཚན་ཉིད་ཅན་ནོ། །ཚོར་བ་ནི་དགེ་སྡིག་གི་རྣམ་སྨིན་སིམ་གདུང་སོགས་མྱོང་བའི་བདག་ཉིད་ཅན་ནོ། །འདུ་ཤེས་ནི་ཆོས་རྣམས་ཀྱི་ཐུན་མོང་མ་ཡིན་པའི་མཚན་མར་འཛིན་པ་སྟེ། འདུ་བྱེད་ནི་སེམས་ཡུལ་ལ་མངོན་པར་འདུ་བྱེད་ཅིང་གཡོ་བར་བྱེད་པའོ། །གཟུགས་སོགས་ཡུལ་རྣམས་ལ་སོ་སོར་རྣམ་པར་རིག་པ་ནི་རྣམ་ཤེས་ཀྱི་རང་གི་མཚན་ཉིད་དོ། །ཉེ་བར་ལེན་པའི་ཕུང་པོ་རྣམས་ནི་སྡུག་བསྔལ་གསུམ་གང་རུང་གི་རང་གི་མཚན་ཉིད་དོ། །ཁམས་རྣམས་ཀྱི་བདག་ཉིད་འཛིན་པར་ཆོས་མཐུན་པའི་སྒོ་ནས་སྦྲུལ་གདུག་པའི་མཚན་ཉིད་ཅན་དུ་འདོད་དོ། ། གཉིས་པ་ནི། སྐྱེ་མཆེད་བཅུ་གཉིས་པོ་རྣམས་ནི་སངས་རྒྱས་ཀྱིས་སྡུག་བསྔལ་འབྱུང་ཞིང་། སྐྱེ་བའི་སྒོར་གྱུར་པ་ཉིད་དུ་གསུངས་སོ། ། གསུམ་པ་ནི། རྟེན་ཅིང་འབྲེལ་པར་འབྱུང་བ་གང་ཡིན་པ་དེ་ནི་རྒྱུ་དང་རྐྱེན་འདུས་ཤིང་ཚོགས་པ་ལས་བྱུང་བའི་ཕྱིར་འདུ་འཕྲོད་ཀྱི་མཚན་ཉིད་དོ། ། གཉིས་པ་ལ། ལམ་དང་། འབྲས་བུའི་རང་གི་མཚན་ཉིད་གཉིས་ཀྱི། དང་པོ་ལ། ཕར་ཕྱིན་དང༌། བསམ་གཏན་སོགས་དང་། བྱང་ཕྱོགས་དང་། ། རྣམ་ཐར་སྒོ་གསུམ་དང་། རྣམ་ཐར་བརྒྱད་ཀྱི་མཚན་ཉིད་བཤད་པ་བཞིའི་དང་པོ་ནི། རང་གི་ལུས་དང་ལོངས་སྤྱོད་སོགས་འབྲས་བུ་དང་བཅས་ཏེ། སེམས་ཅན་ལ་གཏོང་བ་སྦྱིན་པའི་ཕ་རོལ་དུ་ཕྱིན་པ་དང་། ཚུལ་ཁྲིམས་ནི་གཞན་ལ།གནོད་འཚེ་སྤོང་ཞིང་ཕན་འདོགས་པས་ཉོན་མོངས་པས་གདུང་བ་མེད་པའི་མཚན་ཉིད་ཅན་ནོ། །འགྲེལ་བཤད་དུ། སྦྱིན་པ་དང་། ཚུལ་ཁྲིམས་ཀྱི་འབྲས་བུའི་ས་སྒོ་ནས་བསྟན་ཟེར་བ་ནི་མིན་ནོ། །བཟོད་པ་ནི། གནོད་པ་བྱེད་པ་ལ་ཁྲོ་བ་མེད་པའི་མཚན་ཉིད་ཅན་དང་། བརྩོན་འགྲུས་ཀྱི་མཚན་ཉིད། དགེ་བ་ཡོངས་སུ་འཛིན་པའི་མཚན་ཉིད་ཅན་ཡིན་པས། ཁ་ན་མ་ཐོ་བ་མེད་པ་ཉིད་དོ། ། བསམ་གཏན་ནི་དགེ་བའི་ཆོས་ཐམས་ཅད་སྡུད་པའི་མཚན་ཉིད་ཅན་དང་། ཤེས་རབ་ནི་མྱ་ངན་ལས་འདས་པར་བགྲོད་པའི་ཕྱིར་འགའ་ལ་ཡང་ཆགས་པ་མེད་པའི་མཚན་ཉིད་དེ། ཕ་རོལ་ཏུ་ཕྱིན་པ་དྲུག་པོ་རྣམས་ཀྱི་རང་གི་མཚན་ཉིད་འདི་དག་ཡིན་པར་བརྗོད་དོ། །རིན་ཆེན་ཕྲེང་བ་ལས། སྦྱིན་པ་རང་ནོར་ཡོངས་གཏོང་བ།། ཚུལ་ཁྲིམས་གཞན་ཕན་བྱ་བའོ། །བཟོད་པ་ཁྲོ་བ་སྤངས་པ་སྟེ། །བརྩོན་འགྲུས་དགེ་ལ་སྤྲོ་བ་ཉིད། །བསམ་གཏན་རྩེ་གཅིག་ཉོན་མོངས་མེད། །ཤེས་རབ་བདེན་དོན་གཏན་ལ་འབེབས། །སྙིང་བརྩེ་སེམས་ཅན་ཐམས་ཅད་ལ། །སྟོང་ཉིད་རོ་གཅིག་བློ་གྲོས་སོ་ཞེས་དང་། དེ་དག་གི་འབྲས་བུ་ཡང་། སྦྱིན་པས་ལོངས་སྤྱོད་ཁྲིམས་ཀྱིས་བདེ། །བཟོད་པས་མདངས་ལྡན་དགེ་བས་བརྗིད། །བསམ་གཏན་གྱིས་ཞི་བློ་ཡིས་གྲོལ། །སྙིང་བརྩེ་བས་ནི་དོན་ཀུན་སྒྲུབ། །བདུན་པོ་འདི་དག་མ་ལུས་པར། །ཅིག་ཅར་ཕ་རོལ་ཕྱིན་པ་ཡིས། །ཡེ་ཤེས་བསམ་གྱིས་མི་ཁྱབ་ཡུལ། ། འཇིག་རྟེན་མགོན་པོ་ཉིད་ཐོབ་འགྱུར། །ཞེས་སོ། །བསམ་གཏན་བཞི་པོ་རྣམས་དང་ཚད་མེད་པ་བཞི་དང་། དེ་བཞིན་དུ། གཞན་གང་གཟུགས་མེད་པ་བཞི་པོ་དེ་དག་ནི་ཡང་དག་མཁྱེན་པ་རྒྱལ་བ་ཡིས་མི་འཁྲུགས་པ་ཁྲོ་བ་མེད་པའང་མཚན་ཉིད་ཅན་དུ་གསུངས་ཏེ། དེ་དག་ནི་འདོད་པ་ལ་འདོད་ཆགས་དང་བྲལ་ཏེ།ཁོང་ཁྲོ་སྤངས་པས་ཐོབ་པའི་ཕྱིར་རོ། ། གཉིས་པ་ནི། བྱང་ཆུབ་ཀྱི་ཕྱོགས་ཀྱི་ཆོས་ནི་སུམ་ཅུ་རྩ་བདུན་པོ་རྣམས་འཁོར་བ་ལས་འདའ་བའི་རྒྱུ་ཡིན་པའི་ཕྱིར། ངེས་པར་འབྱུང་བར་བྱེད་ནུས་པས་ངེས་པར་འབྱུང་བར་བྱེད་པ་སྟེ། ཐར་པ་ཐོབ་པར་བྱེད་པའི་རང་གི་མཚན་ཉིད་ཅན་ནོ། ། གསུམ་པ་ནི། རྣམ་པར་ཐར་པའི་སྒོ་སྟོང་པ་ཉིད་ཀྱི་མཚན་ཉིད་ནི། དངོས་པོ་དམིགས་པ་མེད་པས་རྣམ་པར་རྟོག་པའི་དྲི་མས་ཉེ་བར་མ་སྦགས་པའི་ཕྱིར། རྣམ་པར་དབེན་པའི་མཚན་ཉིད་ཅན་ནོ། །རྣམ་པར་ཐར་པའི་སྒོ་མཚན་མ་མེད་པའི་མཚན་ཉིད་ནི། མཚན་མ་མ་དམིགས་པའི་སྒོ་ནས་ཞི་བའི་མཚན་ཉིད་ཏེ། ། རྣམ་པར་ཐར་པའི་སྒོ་གསུམ་པ་སྨོན་པ་མེད་པའི་མཚན་ཉིད་སྡུག་བསྔལ་དང་གཏི་མུག་མེད་པའི་མཚན་ཉིད་ཅན་ཏེ། འདུ་བྱེད་སྡུག་བསྔལ་གྱི་བདག་ཉིད་ཅན་རྣམས་ལ་ཡང་དག་པར་རྗེས་སུ་ལྟ་ཞིང་། ཤེས་རབ་ཀྱིས་འདུ་བྱེད་ཀྱི་རང་བཞིན་ལ་ལྟ་བ་ན། སྨོན་པར་མི་བྱེད་པའི་ཕྱིར་རོ། ། བཞི་པ་ནི། རྣམ་པར་ཐར་པ་བརྒྱད་པོ་རྣམས་ཀྱི་མཚན་ཉིད་ནི། སྙོམས་འཇུག་གི་སྒྲིབ་པ་ལས་གྲོལ་བར་བྱེད་པའི་ཕྱིར་རྣམ་པར་གྲོལ་བར་བྱེད་པའི་མཚན་ཉིད་ཅན་དུ་ཤེས་པར་བྱའོ། ། བརྒྱད་པོ་ནི། གཟུགས་ཅན་གཟུགས་རྣམས་ལ་ལྟ་བ་ནི་རྣམ་པར་ཐར་པ་དང་པོའོ། །ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་རྣམས་ལ་ལྟ་བ་ནི་གཉིས་པའོ། །འདིར། ནང་གཟུགས་སུ་འདུ་ཤེས་པས་ཞེས་པ་ནི། འགྱུར་ལ་དགག་སྒྲ་མ་ཐོན་པ་སྟེ། འགྲེལ་བཤད་དུ། ནང་གཟུགས་སུ་འདུ་ཤེས་མི་བྱེད་པ་ ཞེས་འབྱུང་ཞིང་། མདོ་བསྟན་བཅོས་ཐམས་ཅད་ནས་ནང་གཟུགས་མེད་པར་འདུ་ཤེས་ཞེས་འབྱུང་བས་སོ། །དེ་ལྟ་མིན་ན་དང་པོ་དང་ཁྱད་མེད་དོ། །སྡུག་པའི་རྣམ་པར་ཐར་པ་བསམ་གཏན་བཞི་པའི་བདག་ཉིད་ཅན་ནི་གསུམ་པའོ། །གཟུགས་མེད་ཀྱི་རྣམ་པར་ཐར་པ་བཞི་དང་། འདུ་ཤེས་དང་ཚོར་བ་འགོགས་པའོ། ། དང་པོ་ནི། སྤྲུལ་པའི་སྒྲིབ་པ་ལས་གྲོལ་བར་བྱ་བའི་ཕྱིར་བསམ་གཏན་གྱི་དངོས་གཞི་ལ་བརྟེན་པ་རྣལ་འབྱོར་པ་བདག་ལ་གཟུགས་ཅན་གྱི་འདུ་ཤེས་ཉེ་བར་བཞག་སྟེ། ཕྱི་རོལ་གྱི་གཟུགས་རྣམས་ལ་སྡུག་མི་སྡུག་དང་། ཆེ་ཆུང་སྣ་ཚོགས་པར་མོས་པར་བྱེད་པའི་ཞི་གནས་དང་ལྷག་མཐོང་ངོ་། ། གཉིས་པ་ནི། གཞན་སྔར་དང་འདྲ་ཞིང༌། རྣལ་འབྱོར་པ་རང་ཉིད་ལ་གཟུགས་ཅན་གྱི་འདུ་ཤེས་ཉེ་བར་བཤིག་པ་ནི་ཁྱད་པར་རོ། ། གསུམ་པ་ནི། གཟུགས་སྡུག་མི་སྡུག་ལ་འདོད་པ་དང་མི་འདོད་པའི་སྒྲིབ་པ་ལས་གྲོལ་བར་བྱ་བའི་ཕྱིར། བསམ་གཏན་བཞི་པ་ལ་བརྟེན་ནས་རྣལ་འབྱོར་པ་རང་ལ་གཟུགས་ཀྱི་འདུ་ཤེས་བཤིག་ནས་གཟུགས་སྡུག་མི་སྡུག་བར་མ་གསུམ་ལ་དམིགས་ཏེ། དེ་དག་ཕན་ཚུན་ལྟོས་པའི་འདུ་ཤེས་དང་། རྗེས་སུ་འདུ་ཤེས་དང་། མཐར་སྡུག་པར་རོ་གཅིག་ཏུ་མོས་པར་བྱ་སྟེ། སྒོམ་པའི་ཞི་གནས་དང་ལྷག་མཐོང་ངོ༌། །གཟུགས་མེད་ཀྱི་རྣམ་ཐར་བཞི་ནི། དགོས་ཆེད་རང་གི་སྙོམས་འཇུག་ལ་རོ་མྱང་གི་སྒྲིབ་པ་ལས་གྲོལ་བར་བྱ་བའི་ཕྱིར་རོ། །དེ་ལ་ནམ་མཁའ་མཐའ་ཡས་སྐྱེ་མཆེད་ཀྱི་རྣམ་པར་ཐར་པ་ནི། སྦྱོར་བའི་དུས་སུ་ནམ་མཁའ་མཐའ་ཡས་སོ་སྙམ་དུ་མོས་པར་བྱེད་ཅིང་། དངོས་གཞིའི་དུས་སུ་དེ་ཉིད་ལ་གསལ་སྣང་རྫོགས་པའི་ཞི་གནས་དང་། ལྷག་མཐོང་རང་གི་སྙོམས་འཇུག་ལ་རོ་མྱང་གི་སྒྲིབ་པ་ལས་གྲོལ་བར་བྱེད་པའོ། །དེ་བཞིན་དུ། རྣམ་ཤེས་མཐའ་ཡས་དང་། ཅི་ཡང་མེད་པ་དང་། འདུ་ཤེས་མེད་འདུ་ཤེས་མེད་མིན་གྱི་རྣམ་ཐར་རྣམས་ལའང་ཅི་རིགས་པར་ཤེས་པར་བྱའོ། ། བརྒྱད་པ་ནི། འདུ་ཤེས་དང་། ཚོར་བ་འགོག་པའི་སྒྲིབ་པ་ལས་གྲོལ་བའི་ཕྱིར་དུ། སྲིད་རྩེའི་སེམས་བརྟེན་ནས་ཚོར་འདུ་རགས་པ་མ་ལུས་པ་འགོག་པའི་སྙོམས་འཇུག་གོ། ། གཉིས་པ་ལ། སྟོབས་དང་། མི་འཇིགས་པ་དང་། སོ་སོ་ཡང་དག་པ་རིག་པ་དང་། བྱམས་པ་ཆེན་པོ་སོགས་དང་། སངས་རྒྱས་ཀྱི་ཆོས་མ་འདྲེས་པ་དང་། རྣམ་མཁྱེན་གྱི་རང་གི་མཚན་ཉིད་དྲུག་གི་དང་པོ་ནི། འཆད་པར་འགྱུར་བའི་སྟོབས་བཅུ་པོ་རྣམས་ནི། ཤིན་ཏུ་རྣམ་པར་ནི་གཏན་ལ་འབེབས་པའི་རང་བཞིན་ཅན་དུ་གསུངས་ཏེ། ཤིན་ཏུ་གཏན་ལ་འབེབས་པ་ཉིད་ཀྱིས་ཐོགས་པ་མེད་པའི་ཕྱིར་རོ། ། གཉིས་པ་ནི། སྐྱོབ་པའི་མི་འཇིགས་པ་ནི་བཞི་སྟེ། འདི་ལྟར་ཡང་དག་པར་རྫོགས་པར་སངས་རྒྱས་སོ་ཞེས་དམ་བཅས་ནས། ཀྱེ་མ་དེ་ལ་ཆོས་འདི་རྣམས་མངོན་པར་རྫོགས་པར་སངས་མ་རྒྱས་ཞེས། དགེ་སྦྱོང་ངམ་བྲམ་ཟེའམ་ལྷའམ་བདུད་དམ། ཚངས་པའམ་སུ་ཡང་རུང་སྟེ། འཇིག་རྟེན་ན་ཆོས་དང་མཐུན་པར་བདག་ལ་རྒོལ་ལོ་སྙམ་པའི་རྒྱུ་ཡང་དག་པར་རྗེས་སུ་མི་མཐོང་སྟེ། ཞེས་སོགས་དང་། ཀྱེ་མ་ཟག་པ་ཟད་དོ་ཞེས་དམ་བཅས་ནས། ཀྱེ་མ་དེ་ལ་ཟག་པ་འདི་རྣམས་ཟད་པར་མ་གྱུར་ཏོ། །ཞེས་བྱ་བར་བདག་ལ་དགེ་སྦྱོང་ངམ། སོགས་དང་། ངས་གང་བར་དུ་གཅོད་པའི་ཆོས་སུ་བསྟན་པ་དེ་དག་བསྟེན་ན།  བར་དུ་གཅོད་པའི་ཆོས་སུ་མི་འགྱུར་བ་དེ་ལྟའི་གནས་མེད་དེ་ཞེས་སོགས་དང་། གང་ཡང་ངས་ལམ་འཕགས་པ་ངེས་པར་འབྱིན་པ་དེ་བྱེད་པའི་སྡུག་བསྔལ་ཡང་དག་པར་ཟད་པར་འགྱུར་བར་ངེས་པར་འབྱུང་བར་བསྟན་པ་དེ་དག་ལ། ནན་ཏན་བྱས་ན་སྡུག་བསྔལ་ཡང་དག་པར་ཟད་པར་འགྱུར་བར་སེམས་པར་མི་འབྱུང་ངོ་ཞེས་་བྱ་བ་དེ་ལྟ་བུའི་གནས་མེད་དེ་ཞེས་སོགས་རྒྱས་པར་འབྱུང་ངོ༌། །དང་པོ་གཉིས་ནི། རང་དོན་རྟོགས་པ་དང་། སྤངས་པ་དང་། ཕྱི་མ་གཉིས་ནི། གཞན་དོན་བར་ཆད་ཀྱི་ཆོས་དང་། ངེས་འབྱིན་གྱི་ལམ་བསྟན་པ་ལ་མི་འཇིགས་པ་སྟེ། བཞི་པོ་འདི་རྣམས་ནི་ཤིན་ཏུ་བརྟན་པའི་ངོ་བོ་ཡིན་ཏེ། སུས་ཀྱང་གཞན་དུ་འགྱུར་བར་ཤིན་ཏུ་བྱ་བར་མི་ནུས་པའི་ཕྱིར་རོ། ། གསུམ་པ་ནི། འཆད་པར་འགྱུར་བའི་སོ་སོ་ཡང་དག་པར་རིག་པ་བཞི་པོ་རྣམས་ནི་སྤོབས་པ་ལ་སོགས་པ་དོན་བཞི་པོ་གང་ལ་ཡང་ཆད་པའམ་བརྡུགས་པ་མེད་པའི་མཚན་ཉིད་ཅན་ཏེ། ཡུལ་བཞི་པོ་རྣམས་ལ་ཐུག་ཐོགས་མེད་པའི་ཕྱིར་རོ། ། བཞི་པ་ནི། འགྲོ་བ་སེམས་ཅན་ཐམས་ཅད་ལ་གནས་སྐབས་དང་མཐར་ཐུག་གི་ཕན་པ་ཉེ་བར་སྒྲུབ་པའི་མཚན་ཉིད་ཅན་ནི་སངས་རྒྱས་ཀྱི་བྱམས་པ་ཆེན་པོ་ཞེས་བྱའོ། །སེམས་ཅན་སྡུག་བསྔལ་བར་གྱུར་པ་ཅན་ཐམས་ཅད་རྣམས་ཡོངས་སུ་སྐྱོབ་པའི་མཚན་ཉིད་ཅན་ནི་སངས་རྒྱས་ཀྱི་ཐུགས་རྗེ་ཆེན་པོའོ། །སངས་རྒྱས་ཀྱི་དགའ་བ་ཆེན་པོ་ནི། སེམས་ཅན་ཐམས་ཅད་དུས་ཐམས་ཅད་དུ་བདེ་བ་དང་མི་འབྲལ་བར་རབ་ཏུ་དགའ་བའི་མཚན་ཉིད་ཅན་ནོ། །བཏང་སྙོམས་ཆེན་པོ་ནི། ། རྗེས་སུ་ཆགས་པ་དང་ཁོང་ཁྲོ་བ་ལ་སོགས་དང་བྲལ་བའི་ཕྱིར། མ་འདྲེས་པའི་མཚན་ཉིད་ཅན་དུ་ཤེས་པར་བྱའོ། ། ལྔ་པ་ནི། སངས་རྒྱས་ཀྱི་ཆོས་ནི་མ་འདྲེས་པ་བཅུ་དང་བརྒྱད་དུ་གང་འདོད་པ་གང་ཡིན་པ་ནི་བཅོ་བརྒྱད་དེ་། འདི་ལྟར་རབ་འབྱོར། གང་གི་ནམ་ལ་དེ་བཞིན་གཤེགས་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པ་དང་། གང་གི་ནམ་ལ་ལེན་པ་མི་མངའ་བར་མྱ་ངན་ལས་འདའ་བར་འགྱུར་བ་དེའི་བར་དུ། དེ་བཞིན་གཤེགས་པ་ལ་འཁྲུལ་པ་མི་མངའ་འོ། །ཅ་ཅོ་མི་མངའ་འོ། །བསྙེལ་བ་མི་མངའ་འོ། །ཐུགས་མཉམ་པར་མ་བཞག་པ་མི་མངའ་འོ། །དེ་བཞིན་དུ། ཐ་དད་པའི་འདུ་ཤེས་དང་། སོ་སོར་མ་བརྟགས་པའི་བཏང་སྙོམས་དང་། འདུན་པ་ཉམས་པ་དང་། བརྩོན་འགྲུས་ཉམས་པ་དང་། དྲན་པ་ཉམས་པ་དང་། ཏིང་ངེ་འཛིན་ཉམས་པ་དང་། ཤེས་རབ་ཉམས་པ་དང་། རྣམ་པར་གྲོལ་བ་ཉམས་པ་མི་མངའ་འོ། །ལུས་ཀྱི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་། ངག་གི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་། ཡིད་ཀྱི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་། འདས་པའི་དུས་ལ་མ་ཆགས་མ་ཐོགས་པའི་ཡེ་ཤེས་ཀྱི་གཟིགས་པ་འཇུག །མ་འོངས་པ་དང་། ད་ལྟར་བྱུང་བ་ལའང་དེ་ལྟར་བརྗོད་པར་བྱའོ། །བཅོ་བརྒྱད་པོ་གང་ཡིན་པ་དེ་དག་ནི་གང་གི་ཕྱིར་སྟོན་པ་སངས་རྒྱས་འཁྲུལ་པ་ལ་སོགས་པ་མི་མངའ་བས་གླགས་མེད་པ་དེ་ཉིད་ཀྱིས་མི་འཕྲོག་ཅིང་ཐུབ་པར་མི་ནུས་པ་དེའི་ཕྱིར་མི་འཕྲོག་པའི་རང་གི་མཚན་ཉིད་ཅན་ནོ། །འདི་དག་གི་བཤད་པ་ནི། འཕགས་པ་གཟུངས་ཀྱི་དབང་ཕྱུག་རྒྱལ་པོས་ཞུས་པ་ལས་རིག་པར་བྱའོ། །རིགས་ཀྱི་བུ་གཞན་ཡང་།གང་གི་ཕྱིར་དེའི་ལུས་འཁྲུལ་པས་བྱིས་པའམ། མཁས་པས་ཀྱང་རུང་སྟེ། ཆོས་དང་མཐུན་པར་རྩོད་པར་འགྱུར་བའི་འཁྲུལ་པ་དེ་བཞིན་གཤེགས་པ་ལ་མེད་དོ། ། དེ་ཅིའི་ཕྱིར་ཞེ་ན། སངས་རྒྱས་བཅོམ་ལྡན་འདས་རྣམས་ནི་ལུས་ཀྱི་ལས་འཁྲུལ་པ་མེད་པ་དང་ལྡན་པ་སྟེ། ཀུན་ཏུ་ལྟ་བ་དང༌། རྣམ་པར་ལྟ་བ་དང་། བསྐུམ་པ་དང་། བརྐྱང་པ་དང༌། ཆོས་གོས་སྦྱར་མ་དང་། ཐང་པ་དང་། ལྟུང་བཟེད་དང་། ཆོས་གོས་ཐོགས་པས་སྤྱོད་ལམ་མཛེས་པར་སྤྱོད་ལམ་བཞི་ཡོད་པ་དང་། གྲོང་དང་། གྲོང་ཁྱེར་དང་། གྲོང་བརྡལ་དུ་འཇུག་པ་དང་འབྱུང་བ་ན། རྐང་མཐིལ་ས་ལ་མི་རེག་སྟེ། འཁོར་ལོ་རྩིབས་སྟོང་པ་ས་ལ་འབྱུང་ཞིང་། དྲི་ཡིད་དུ་འོང་བའི་པདྨ་མངོན་པར་འབྱུང་སྟེ། དེ་ལ་དེ་བཞིན་གཤེགས་པའི་རྐང་པ་འཇོག་གོ། །དེ་ལ་གང་བྱོལ་སོང་གི་སྐྱེ་གནས་སུ་སོང་བའི་སེམས་ཅན་གང་དག་དེ་བཞིན་གཤེགས་པའི་རྐང་པ་ལ་རེག་པ་དེ་དག་ཞག་བདུན་རབ་ཏུ་བདེ་བ་དང་ལྡན་པར་འགྱུར་རོ། །ཤི་འཕོས་ཡང་ལྷ་དག་གི་ནང་དུ་སྐྱེ་བར་འགྱུར་རོ། །དེ་བཞིན་གཤེགས་པའི་ལུས་ལ་ཆོས་གོས་སོར་བཞི་ཙམ་གྱིས་མི་རེག་མོད་ཀྱི། རྫི་རླུང་ཡུག་པའི་རླུང་གིས་ཀྱང་བཟློག་པར་མི་ནུས་སོ། །ལུས་ཀྱི་འོད་ཀྱིས་མནར་མེད་པའི་བར་གྱི་སེམས་ཅན་བདེ་བར་བྱེད་དེ། དེའི་ཕྱིར་དེ་བཞིན་གཤེགས་པའི་ལུས་ལ་འཁྲུལ་པ་མེད་ཞེས་བྱའོ། །བྱིས་པའམ་མཁས་པ་དག་ཀྱང་རུང་སྟེ། ཆོས་དང་མཐུན་པར་རྩོད་པར་འགྱུར་བའི་ངག་གི་འཁྲུལ་པ་དེ་བཞིན་གཤེགས་པ་ལ་མེད་དོ། ། དེ་ཅིའི་ཕྱིར་ཞེ་ན། རིགས་ཀྱི་བུ། དེ་བཞིན་གཤེགས་པ་ནི་དུས་སུ་སྨྲ་བ། ། ཚིགས་སུ་སྨྲ་བ། ཡང་དག་པར་སྨྲ་བ། ཇི་སྐད་སྨྲ་བ་དེ་བཞིན་བྱེད་པའོ། ། ཤིན་ཏུ་ངེས་པའི་ཚིག་དང་ལྡན་པའོ། །སེམས་ཅན་ཐམས་ཅད་ཚིམ་པར་བྱེད་པའི་ཚིག་དང་ལྡན་པའོ། །མི་ཟློས་པའི་ཚིག་དང་ལྡན་པའོ། །དོན་དང་ཚིག་འབྲས་བུ་ས་བརྒྱན་པའི་ཚིག་དང་ལྡན་པའོ། །སྐད་བརྗོད་པས། སེམས་ཅན་ཐམས་ཅད་ཀྱི་བསམ་པ་ཚིམ་པར་བྱེད་པ་སྟེ། དེའི་ཕྱིར་དེ་བཞིན་གཤེགས་པའི་ངག་འཁྲུལ་པ་མེད་ཞེས་བྱའོ། །གང་གི་ཕྱིར་དེའི་སེམས་འཁྲུལ་པས་བྱིས་པའམ་མཁས་པས་ཀྱང་རུང་སྟེ། ཆོས་དང་མཐུན་པར་རྩོད་པར་འགྱུར་བའི་སེམས་འཁྲུལ་པ་དེ་བཞིན་གཤེགས་པ་ལ་མེད་དོ། །དེ་ཅིའི་ཕྱིར་ཞེ་ན། འདི་ལྟར་མཉམ་པར་བཞག་པའི་གནས་མི་འདོར་ཞིང་། སངས་རྒྱས་ཀྱི་བྱ་བ་ཐམས་ཅད་བྱེད་ཀྱང་། སེམས་དེར་མི་གཏོང་ཞིང་། ཆོས་ཐམས་ཅད་ཆགས་པ་མེད་པའི་ཡེ་ཤེས་མཐོང་བ་འཇུག་སྟེ། དེའི་ཕྱིར། དེ་བཞིན་གཤེགས་པའི་སེམས་འཁྲུལ་པ་མེད་ཞེས་བྱའོ། །ཇི་ལྟར་དེ་བཞིན་གཤེགས་པའི་སེམས་འཁྲུལ་པ་མེད་པ་དེ་བཞིན་དུ། འཁྲུལ་པ་ཐམས་ཅད་སྤང་བའི་ཕྱིར། སེམས་ཅན་རྣམས་ལ་ཆོས་སྟོན་ཏེ། འདི་ནི་དེ་བཞིན་གཤེགས་པའི་དེ་བཞིན་གཤེགས་པའི་ལས་བཅོ་ལྔ་པའོ། །འདི་སངས་རྒྱས་ཀྱི་ཆོས་མ་འདྲེས་པ་ནི་དང་པོའོ། ། རིགས་ཀྱི་བུ་གཞན་ཡང་། དེའི་ཅ་ཅོ་གང་ལས་བདུད་དམ་བདུད་ཀྱི་རིས་ཀྱི་ལྷའམ་གཞན་མུ་སྟེགས་ཅན་དག་གིས་གླགས་རྙེད་པར་འགྱུར་བའི་ཅ་ཅོ་དེ་བཞིན་གཤེགས་པ་ལ་མེད་དོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་ནི་རྗེས་སུ་ཆགས་པ་དང་ཁོང་ཁྲོ་བ་དང་བྲལ་བ། སེམས་ཅན་ཐམས་ཅད་ཀྱིས་བཀུར་བསྟི་བྱས་ཀྱང་མཐོས་པར་མི་སེམས། སེམས་ཅན་ཐམས་ཅད་ཀྱིས་བཀུར་བསྟི་མ་བྱས་ཀྱང་སྤྲོ་ཤི་བར་མི་འགྱུར་རོ། །གང་གི་ཕྱིར་དེ་འགྱོད་པས་རྗེས་སུ་ཅ་ཅོ་འབྱུང་བར་འགྱུར་བ། བྱ་དཀའ་བའི་བྱ་བའམ། མཐར་མ་ཕྱིན་པ་ཅུང་ཟད་ཀྱང་དེ་བཞིན་གཤེགས་པ་ལ་མེད་དོ། །དེ་བཞིན་གཤེགས་པ་ནི་འཇིག་རྟེན་གང་དང་ཡང་རྩོད་པ་མེད་དོ། །དེའི་ཕྱིར་དེ་བཞིན་གཤེགས་པ་ལ་ཅ་ཅོ་མེད་དོ། །དེ་བཞིན་གཤེགས་པ་ནི་ཉོན་མོངས་པ་མེད་པ་ལ་གནས་པ་སྟེ། ང་ཡི་བ་མེད་པ་ཡོངས་སུ་འཛིན་པ་མེད་པ། ལེན་པ་མེད་པ། མདུད་པ་ཐམས་ཅད་དང་བྲལ་བ་སྟེ། དེའི་ཕྱིར་དེ་བཞིན་གཤེགས་པ་ལ་ཅ་ཅོ་མེད་དོ། །ཇི་ལྟར་དེ་བཞིན་གཤེགས་པ་ལ་ཅ་ཅོ་མེད་པ་དེ་བཞིན་དུ། སེམས་ཅན་ཐམས་ཅད་ཀྱི་ཅ་ཅོ་ཐམས་ཅད་སྤང་བའི་ཕྱིར་ཆོས་སྟོན་ཏེ། འདི་ནི་དེ་བཞིན་གཤེགས་པའི་དེ་བཞིན་གཤེགས་པའི་ལས་བཅུ་དྲུག་པའོ། །འདི་སངས་རྒྱས་ཀྱི་ཆོས་མ་འདྲེས་པ་ནི་གཉིས་པའོ། ། རིགས་ཀྱི་བུ་གཞན་ཡང་། བསྙེལ་བ་གང་གིས་ཆོས་གང་ལ་ཡང་རྨོངས་པར་འགྱུར་བའི་བསྙེལ་བ་དེ་བཞིན་གཤེགས་པ་ལ་མེད་དོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་ནི་བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པ་ཐམས་ཅད་ལ་བསྙེལ་བ་མེད་དོ། དེ་བཞིན་གཤེགས་པ་ནི་སེམས་ཅན་ཐམས་ཅད་ཀྱི་སྤྱོད་པ་དང་། གཡོ་བ་ལ་རྣམ་པར་ལྟ་ཞིང་། སོ་སོ་ཅི་རིགས་པར་ཆོས་སྟོན་པ་ལ་བསྙེལ་བ་མེད་དོ། །དེ་བཞིན་གཤེགས་པ་ནི་དོན་དང་། ཆོས་དང་། ངེས་པའི་ཚིག་དང་། སྤོབས་པ་སོ་སོ་ཡང་དག་པར་རིག་པ་རྣམས་ལ་བསྙེལ་བ་མེད་དོ། །དེ་བཞིན་གཤེགས་པ་འདས་པ་དང་མ་འོངས་པ་དང་ད་ལྟར་བྱུང་བ་ལ་ཆགས་པ་མེད་པའི་ཡེ་ཤེས་མཐོང་བ་ལ་བསྙེལ་བ་མེད་དོ། །དེ་བཞིན་གཤེགས་པ་ཇི་ལྟ་བདག་ལ་བསྙེལ་བ་མེད་པ་དེ་ལྟར་སེམས་ཅན་ཐམས་ཅད་བརྗེད་པར་མི་འགྱུར་བར་ཆོས་སྟོན་ཏེ། འདི་ནི་དེ་བཞིན་གཤེགས་པའི་དེ་བཞིན་གཤེགས་པའི་ལས་བཅུ་བདུན་པའོ། །འདི་སངས་རྒྱས་ཀྱི་ཆོས་མ་འདྲེས་པ་ནི་གསུམ་པའོ། ། རིགས་ཀྱི་བུ་གཞན་ཡང་། དེ་བཞིན་གཤེགས་པ་ལ་སེམས་མཉམ་པར་མ་བཞག་པ་མེད་དེ། དེ་བཞིན་གཤེགས་པ་ནི་འཆག་གམ། ཞེས་སོགས་རྒྱས་པར་འབྱུང་སྟེ། རྟག་ཏུ་མཉམ་པར་བཞག་པ། ཏིང་ངེ་འཛིན་ཟབ་མོའི་མཆོག་ཐོབ་པ། སྒྲིབ་པ་མེད་པའི་བསམ་གཏན་ལ་བསམ་གཏན་བྱེད་པ་སྟེ། དེ་བཞིན་གཤེགས་པའི་བྱིན་གྱིས་བརླབས་པ་མ་གཏོགས་པར་སེམས་ཅན་གྱི་རིགས་ན་སེམས་ཅན་གང་མཉམ་པར་བཞག་ཀྱང་རུང་། མཉམ་པར་མ་བཞག་ཀྱང་རུང་སྟེ། སུ་ཡང་དེ་བཞིན་གཤེགས་པའི་སེམས་ལ་ལྟ་བར་ནུས་པ་མེད་དོ། །དེ་བཞིན་གཤེགས་པ་ཇི་ལྟར་རྟག་ཏུ་མཉམ་པར་བཞག་པ་དེ་ལྟར་སེམས་ཅན་རྣམས་ལ་ཆོས་སྟོན་ཏེ། འདི་ནི་དེ་བཞིན་གཤེགས་པའི་དེ་བཞིན་གཤེགས་པའི་ལས་བཅོ་བརྒྱད་པའོ། ། འདི་སངས་རྒྱས་ཀྱི་ཆོས་མ་འདྲེས་པ་ནི་བཞི་པའོ། ། རིགས་ཀྱི་བུ་གཞན་ཡང་། ཐ་དད་པའི་འདུ་ཤེས་གང་གིས་སེམས་མ་མཉམ་པར་གནས་པར་འགྱུར་བའི་ཐ་དད་པའི་འདུ་ཤེས་དེ་བཞིན་གཤེགས་པ་ལ་མེད་དོ། །དེ་ཅིའི་ཕྱིར་ཞེ་ན། ནམ་མཁའ་བཞིན་དུ། ཞིང་མི་ཟད་པའི་ཕྱིར། དེ་བཞིན་གཤེགས་པ་ཞིང་རྣམས་ལ་ཐ་དད་པའི་དུས་མེད་དོ། །རང་བཞིན་གྱིས་བདག་མེད་པའི་ཕྱིར་དེ་བཞིན་གཤེགས་པ་སེམས་ཅན་རྣམས་ལ་ཐ་དད་པའི་འདུ་ཤེས་མེད་དོ། །ཆོས་ཀྱི་དབྱིངས་འདྲེས་པ་མེད་ཅིང་མཉམ་པ་ཉིད་དུ་ཤེས་པའི་ཕྱིར། དེ་བཞིན་གཤེགས་པ་སངས་རྒྱས་རྣམས་ལ་ཐ་དད་པའི་དུས་མེད་དོ། །འདོད་ཆགས་དང་བྲལ་བའི་ཆོས་ཉིད་ཀྱི་ཕྱིར་དེ་བཞིན་གཤེགས་པ་ཆོས་རྣམས་ལ་ཐ་དད་པའི་འདུ་ཤེས་མེད་དོ། །དེ་བཞིན་གཤེགས་པ་ནི་ཚུལ་ཁྲིམས་དང་ལྡན་པ་རྣམས་ལ་རྗེས་སུ་ཆགས་པ་མེད། ངང་ཚུལ་ངན་པ་ཅན་རྣམས་ལ་ཁོང་ཁྲོ་བ་མེད། ཕན་བརྟགས་པ་རྣམས་ལ་ལན་དུ་ཕན་འདོགས་པ་མེད། གནོད་པ་བྱས་པ་རྣམས་ལ་ལན་དུ་གནོད་པ་བྱེད་པ་མེད་དེ། གདུལ་བར་འོས་པ་རྣམས་ལ་རི་མོར་མ་ཡིན། ལོག་པར་ངེས་པ་རྣམས་ལ་སྨོད་པ་མ་ཡིན་གྱི་དེ་བཞིན་གཤེགས་པ་ནི་ཆོས་ཐམས་ཅད་ལ་མཉམ་པ་ཉིད་དུ་གནས་པ་སྟེ། དེའི་ཕྱིར་ཞེས་སོགས་འབྱུང་སྟེ། འདི་སངས་རྒྱས་ཀྱི་ཆོས་མ་འདྲེས་པ་ནི་ལྔ་པའོ། །་རིགས་ཀྱི་བུ་གཞན་ཡང་། དེ་བཞིན་གཤེགས་པ་ལ་སོ་སོར་མ་བརྟགས་པའི་བཏང་སྙོམས་མེད་དོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པའི་བཏང་སྙོམས་ནི་ལམ་བསྒོམས་པ་ཡིན་གྱི། ལམ་མ་བསྒོམས་པ་མ་ཡིན་ཏེ། དེ་བཞིན་དུ། དེ་བཞིན་གཤེགས་པའི་བཏང་སྙོམས་ནི་ཤེས་རབ་བསྒོམས་པ་ཡིན་གྱི། མ་བསྒོམས་པ་མ་ཡིན་ནོ། །དེ་བཞིན་གཤེགས་པའི་བཏང་སྙོམས་ནི་ཡེ་ཤེས་དང་ལྡན་པ་ཡིན་པ་དང་། འཇིག་རྟེན་ལས་འདས་པ་ཡིན་གྱི། འཇིག་རྟེན་པར་ལྟུང་བ་མ་ཡིན་ནོ་ཞེས་པ་ནས། དེ་བཞིན་གཤེགས་པ་ནི་བཏང་སྙོམས་ཆེན་པོ་དེ་ལྟ་བུ་ཕུན་སུམ་ཚོགས་པ་སེམས་ཅན་རྣམས་ལ་བཏང་སྙོམས་དེ་ལྟ་བུ་ཡོངས་སུ་སྤོངས་པར་བྱ་བའི་ཕྱིར་ཆོས་སྟོན་ཏེ། འདི་ནི་དེ་བཞིན་གཤེགས་པའི་ལས་ཉི་ཤུ་པའོ་ཞེས་པའི་བར་དུ་འབྱུང་སྟེ། འདི་སངས་རྒྱས་ཀྱི་ཆོས་མ་འདྲེས་པ་ནི་དྲུག་པའོ། ། རིགས་ཀྱི་བུ་གཞན་ཡང་། དེ་བཞིན་གཤེགས་པའི་འདུན་པ་ཉམས་པ་མེད་དོ། །དེ་ལ་འདུན་པ་གང་ཞེ་ན། འདི་ལྟ་སྟེ། དགེ་བའི་ཆོས་ལ་འདུན་པའོ། །དེ་ཡང་གང་ཞེ་ན། བྱམས་པ་ཆེན་པོ་ལ་དེ་བཞིན་གཤེགས་པའི་འདུན་པ་ཉམས་པ་མེད་དོ། །དེ་བཞིན་དུ། སྙིང་རྗེ་ཆེན་པོ་དང་། ཆོས་སྟོན་པ་དང་། སེམས་ཅན་འདུལ་བ་དང་། སེམས་ཅན་ཡོངས་སུ་སྨིན་པར་བྱ་བ་དང་། རབ་ཏུ་དབེན་པ་དང་། སེམས་ཅན་བྱང་ཆུབ་ཡང་དག་པར་ཇི་ལྟར་དུ་བཅུག་པ་ལ་འདུན་པ་ཉམས་པ་མེད་དོ། །དཀོན་མཆོག་གསུམ་གྱི་རིགས་རྒྱུན་མི་གཅོད་པ་ལ་འདུན་པ་ཉམས་པ་མེད་དོ། ། དེ་བཞིན་གཤེགས་པ་ནི་འདུན་པས་འགྲོ་བ་མ་ཡིན་གྱི། དེ་བཞིན་གཤེགས་པའི་འདུན་པ་ནི་ཡེ་ཤེས་སྔོན་དུ་འགྲོ་བ་ཉིད་དེ། །དེའི་ཕྱིར་ཞེས་རྒྱས་པར་འབྱུང་སྟེ། འདི་སངས་རྒྱས་ཀྱི་ཆོས་མ་འདྲེས་པ་ནི་བདུན་པའོ། ། རིགས་ཀྱི་བུ་གཞན་ཡང་། དེ་བཞིན་གཤེགས་པའི་བརྩོན་འགྲུས་ཉམས་པ་མེད་དོ། །དེ་ལ་དེ་བཞིན་གཤེགས་པའི་བརྩོན་འགྲུས་ནི་འདི་ཡིན་ཏེ། འདི་ལྟ་སྟེ། འདུལ་བའི་སེམས་ཅན་རྣམས་ཡལ་བར་མི་འདོར་བའི་བརྩོན་འགྲུས་དང་། ཆོས་ཉན་པ་རྣམས་ལ་བརྙས་པ་མེད་པའི་བརྩོན་འགྲུས་སོ། །གལ་ཏེ་དེ་བཞིན་གཤེགས་པས་ཆོས་ཀྱི་སྣོད་ཆོས་ཉན་པ་གང་བསྐལ་པར་ཡང་ཆོས་ཉན་པས་སྐྱོ་བར་མི་འགྱུར་བ་རྙེད་ན། དེ་བཞིན་གཤེགས་པ་ཡང་ཆོས་སྟོན་ཅིང་ཁ་ཟས་དང་བྲལ་བའི་རྒྱུད་དུ་གྱུར་ཀྱང་། བསྐལ་པར་ཡང་མི་གཏོང་ངོ༌། །དེ་བཞིན་གཤེགས་པ་ནི་སེམས་ཅན་ལ་ལྟ་བས་ཐ་ན་གང་ན་སངས་རྒྱས་ཀྱིས་འདུལ་བའི་སེམས་ཅན་གཅིག་གི་ཕྱིར་ཡང་སངས་རྒྱས་ཀྱི་ཞིང་གཱངྒའི་ཀླུང་གི་བྱེ་མ་སྙེད་འདས་ཤིང་འགྲོ་སྟེ། དེ་བཞིན་གཤེགས་པ་ལ་ལུས་ངལ་བའམ། ངག་ངལ་བའམ། སེམས་ངལ་བ་མེད་དོ། ། དེ་བཞིན་གཤེགས་པ་ནི་སེམས་ཤིན་ཏུ་སྦྱངས་པ་བརྩོན་འགྲུས་བརྩམས་པ། བརྩོན་འགྲུས་ཀྱི་བསྔགས་པ་སྨྲ་བ་སྟེ། ཡང་དག་པར་སྦྱོར་བའི་བརྩོན་འགྲུས་གང་གིས་སེམས་ཅན་རྣམས་འཕགས་པའི་རྣམ་པར་གྲོལ་བ་ཐོབ་པར་འགྱུར་བའི་བརྩོན་འགྲུས་དེ་སེམས་ཅན་རྣམས་ལ་བསྔགས་པར་བྱེད་དེ། ཞེས་སོགས་འབྱུང་སྟེ།འདི་སངས་རྒྱས་ཀྱི་ཆོས་མ་འདྲེས་པ་ནི་བརྒྱད་པའོ། ། རིགས་ཀྱི་བུ་གཞན་ཡང་། དེ་བཞིན་གཤེགས་པའི་དྲན་པ་ནི་ཡོང་ཡེ་ཉམས་པ་མེད་དོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་ལ་བསྙེལ་བ་མེད་དོ། ། རིགས་ཀྱི་བུ་དེ་བཞིན་གཤེགས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་མ་ཐག་ཏུ། འདས་པ་དང་། མ་འོངས་པ་དང་། ད་ལྟར་བྱུང་བའི་སེམས་ཅན་རྣམས་ཀྱི་སེམས་ཀྱི་རྒྱུད་ལ་རྣམ་པར་བལྟས་ཀྱང་དེ་ལ་དེ་བཞིན་གཤེགས་པ་ལ་བསྙེལ་བ་ཤིན་ཏུ་མེད་དོ། །སེམས་ཅན་གྱི་སྤྱོད་པ་ཇི་ལྟ་བ་བཞིན་དུ་ཤེས་ཀྱང་། དེ་ལ་དེ་བཞིན་གཤེགས་པས་ཡེ་ཤེས་གཏོང་པ་ཡང་མེད་དོ། །དེ་བཞིན་གཤེགས་པ་ནི་ཕུང་པོ་གསུམ་དུ་རྣམ་པར་དགོད་པ་དང་། སེམས་ཅན་གྱི་དབང་པོ་ལ་འཇུག་པ་དང་། སེམས་ཅན་གྱི་བསམ་པ་ལ་འཇུག་པ་དང་། སེམས་ཅན་གྱི་སྤྱོད་པ་ལ་རྣམ་པར་ལྟ་བས་དྲན་པ་ཉམས་པ་མེད་དེ། དེ་བཞིན་གཤེགས་པ་ནི་དྲན་པས་བྱས་སམ། བསམས་སམ། རྣམ་པར་བརྟགས་ཏེ། སེམས་ཅན་རྣམས་ལ་ཆོས་སྟོན་པ་མེད་དོ། །སྟོན་ཀྱང་ཉམས་པ་མེད་དོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པའི་དྲན་པ་ནི་ཇི་ལྟར་ཡང་ཉམས་པ་མེད་དོ། །དེ་ཇི་ལྟ་བདག་ཞེས་རྒྱས་པར་འབྱུང་སྟེ། འདི་སངས་རྒྱས་ཀྱི་ཆོས་མ་འདྲེས་པ་ནི་དགུ་པའོ། ། རིགས་ཀྱི་བུ་གཞན་ཡང་། དེ་བཞིན་གཤེགས་པའི་ཏིང་ངེ་འཛིན་ཉམས་པ་མེད་དོ། །དེ་བཞིན་གཤེགས་པའི་ཏིང་ངེ་འཛིན་གང་ཡིན་པ་དེ་ནི་ཆོས་ཐམས་ཅད་མཉམ་པ་ཉིད་དང་། མི་མཉམ་པ་མ་ཡིན་པ་དང་། ཇི་ལྟ་བ་བཞིན་ནོ། །ཅིའི་ཕྱིར་དེ་བཞིན་གཤེགས་པའི་ཏིང་ངེ་འཛིན་ཉམས་པར་མི་འགྱུར་ཞེ་ན། དེ་བཞིན་ཉིད་གང་དང་མཉམ་པ་དེ་དང་ཏིང་ངེ་འཛིན་མཉམ་མོ། །ཏིང་ངེ་འཛིན་གང་དང་མཉམ་པ་དེ་དང་དེ་བཞིན་གཤེགས་པ་མཉམ་སྟེ། དེའི་ཕྱིར་མཉམ་པར་བཞག་པ་ཞེས་བྱའོ་ཞེས་པ་ནས། ཁམས་གསུམ་ཆར་ལ་ཡང་མི་གནས་པའི་ཕྱིར་ཉམས་པ་མེད་དེ། དེའི་ཕྱིར་དེ་བཞིན་གཤེགས་པའི་ཏིང་ངེ་འཛིན་ཉམས་པ་མེད་ཞེས་བྱའོ། །དེ་བཞིན་གཤེགས་པ་སེམས་ཅན་ཐམས་ཅད་ཀྱང་ཏིང་ངེ་འཛིན་ཐོབ་པར་བྱ་བའི་ཕྱིར་ཞེས་སོགས་ཀྱི་བར་དུ་འབྱུང་སྟེ། འདི་སངས་རྒྱས་ཀྱི་ཆོས་མ་འདྲེས་པ་ནི་བཅུ་པའོ། ། རིགས་ཀྱི་བུ་གཞན་ཡང་། དེ་བཞིན་གཤེགས་པའི་ཤེས་རབ་ཉམས་པ་མེད་དོ། །ཤེས་རབ་གང་ཞེ་ན། ཆོས་ཐམས་ཅད་རབ་ཏུ་ཤེས་པ་སྟེ། གཞན་གྱི་དྲིང་མི་འཇོག་པའི་ཤེས་པའོ། སེམས་ཅན་གཞན་དག་དང་། གང་ཟག་གཞན་རྣམས་ལ་ཆོས་ཡང་དག་པར་སྟོན་པའི་ཤེས་པའོ། །སོ་སོ་ཡང་དག་པ་རིག་པ་ལ་མཁས་པས་ཚིག་རབ་ཏུ་དབྱེ་བ་ཤེས་པའོ། །ཚིག་ལ་འཇུག་པས་བསྐལ་པ་བརྒྱ་སྟོང་དུ་གནས་ཤིང་། སྟོན་པ་ཤེས་པའོ། །ཇི་ལྟར་དྲིས་པ་བཞིན་དུ་ཐེ་ཚོམ་གཅོད་པའི་ཤེས་པའོ། །ཐམས་ཅད་དུ་ཆགས་པ་མེད་པའི་ཤེས་པའོ། །ཐེག་པ་གསུམ་རྣམ་པར་དགོད་པ་བསྟན་པ་ཤེས་པའོ། །སེམས་ཅན་གྱི་སེམས་ཀྱི་སྤྱོད་པ་བརྒྱད་ཁྲི་བཞི་སྟོང་ཡོངས་སུ་ཤེས་པའི་ཤེས་པའོ། །ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སོ་སོ་ཅི་རིགས་པར་སྟོན་པ་ཤེས་པའོ། །འདི་ནི་དེ་བཞིན་གཤེགས་པའི་ཤེས་རབ་མཐའ་ཡས་པ་ཐུག་པ་མེད་པ་ཟད་པ་མེད་པ། ཚད་མེད་པ་བསྟན་པའོ། ། ཇི་ལྟར་དེ་བཞིན་གཤེགས་པ་ལ་ཤེས་རབ་ཉམས་པ་མེད་པ་དེ་ལྟར་སེམས་ཅན་ ཐམས་ཅད་ཀྱང་ཤེས་རབ་མི་ཟད་པར་བྱ་བའི་ཕྱིར་ཆོས་སྟོན་ཏེ། འདི་ནི་དེ་བཞིན་གཤེགས་པའི་ལས་ཉི་ཤུ་རྩ་ལྔ་པའོ། །འདི་སངས་རྒྱས་ཀྱི་ཆོས་མ་འདྲེས་པ་ནི་བཅུ་གཅིག་པའོ། ། རིགས་ཀྱི་བུ་གཞན་ཡང་། དེ་བཞིན་གཤེགས་པའི་རྣམ་པར་གྲོལ་ཉམས་པ་མེད་དོ། །དེ་ལ་རྣམ་པར་གྲོལ་བ་སྟེ། ཉན་ཐོས་རྣམས་ཀྱི་རྣམ་པར་གྲོལ་བ་ནི་སྒྲའི་རྗེས་སུ་འགྲོ་བའོ། །རང་སངས་རྒྱས་རྣམས་ཀྱི་རྣམ་པར་གྲོལ་བ་ནི་རྐྱེན་ཁོང་དུ་ཆུད་པའོ། །སངས་རྒྱས་རྣམས་ཀྱི་རྣམ་པར་གྲོལ་བ་ནི་ཆགས་པ་དང་འཛིན་པ་ཐམས་ཅད་དང་བྲལ་བས་རྣམ་པར་གྲོལ་བ་ཞེས་བྱ་སྟེ། སྔོན་གྱི་མཐར་ཡང་མ་བཅིངས། ཕྱི་མའི་མཐར་ཡང་མི་འཕོ། ད་ལྟར་བྱུང་བ་ལ་ཡང་མི་གནས་སོ། །མིག་དང་གཟུགས་ལ་གཉིས་སུ་འཛིན་པ་ལས་རྣམ་པར་གྲོལ་བའོ། །རྣ་བ་ལ་སོགས་པ་ཡིད་དང་ཆོས་ལ་གཉིས་སུ་འཛིན་པ་ལས་རྣམ་པར་གྲོལ་བ་སྟེ། ། འཛིན་པར་མངོན་པར་ཞེན་པའི་གནས་ལས་རྣམ་པར་གྲོལ་བའོ། །སེམས་རང་བཞིན་གྱིས་འོད་གསལ་བ་དེ་བཞིན་དུ་ཤེས་པ་སྟེ། དེའི་ཕྱིར་སེམས་ཀྱི་སྐད་ཅིག་གཅིག་དང་ལྡན་པའི་ཤེས་རབ་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ་ཞེས་བྱ་བ་ནས། ཆོས་སྟོན་ཏེ་ཞེས་པའི་བར་དུ་འབྱུང་སྟེ། འདི་སངས་རྒྱས་ཀྱི་ཆོས་མ་འདྲེས་པ་ནི་བཅུ་གཉིས་པའོ། ། རིགས་ཀྱི་བུ་གཞན་ཡང་། ལུས་ཀྱི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་ངོ༌། །དེ་བཞིན་གཤེགས་པའི་ལུས་ཀྱི་དེ་དག་དང་ལྡན་པས། ལྟ་བས་ཀྱང་སེམས་ཅན་རྣམས་འདུལ། སྨྲ་བ་དང་། ཅང་མི་སྨྲ་བ་དང་། ཟ་བ་དང་། སྤྱོད་ལམ་དང་། མཚན་དག་གིས་ཀྱང་སེམས་ཅན་རྣམས་འདུལ་ཞེས་རྒྱས་པར་འབྱུང་ཞིང་། སངས་རྒྱས་བཅོམ་ལྡན་འདས་རྣམས་ཀྱི་སྤྱོད་ལམ་གང་སེམས་ཅན་འདུལ་བར་མི་འགྱུར་བ་དེ་དག་གང་ཡང་མེད་དོ་ཞེས་རྒྱས་པར་འབྱུང་སྟེ། འདི་སངས་རྒྱས་ཀྱི་ཆོས་མ་འདྲེས་པ་ནི་བཅུ་གསུམ་པའོ། ། རིགས་ཀྱི་བུ་གཞན་ཡང་། དེ་བཞིན་གཤེགས་པ་ནི་ངག་གི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་། ཡེ་ཤེས་ཀྱི་རྗེས་སུ་འབྲང་བའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་ནི་འབྲས་བུ་ཡོད་པའི་ཆོས་སྟོན་པའོ། །ཆད་པར་ལུང་སྟོན་པའོ། །ཤིན་ཏུ་ངེས་པའི་ཚིག་སྨྲ་བའོ། །དེ་བཞིན་གཤེགས་པའི་ངག་དེ་ཡང་ཀུན་ཤེས་པར་བྱེད་པའོ། །རྣམ་པར་ཤེས་པར་བྱེད་པའོ། །མི་མཐོ་བའོ། ། མི་དམའ་བའོ། །མ་ཡོ་བའོ། །ལྡབ་ལྡིབ་ཅན་མ་ཡིན་པའོ་ཞེས་སོགས་ནས། ནམ་མཁའི་ཚད་ཀྱི་རྗེས་སུ་འགྲོ་བའོ། །རྣམ་པའི་མཆོག་ཐམས་ཅད་དང་ལྡན་པའོ་ཞེས་པའི་བར་ཡན་ལག་དྲུག་ཅུ་དང་ལྡན་པར་བརྗོད་པར་བྱ་ཞིང་། རིགས་ཀྱི་བུ་དེ་བཞིན་གཤེགས་པའི་ངག་ནི་དེ་ལྟ་བུ་སྟེ། དེའི་ཕྱིར་ཞེས་སོགས་འབྱུང་སྟེ། འདི་སངས་རྒྱས་ཀྱི་ཆོས་མ་འདྲེས་པ་ནི་བཅུ་བཞི་པའོ། ། གཞན་ཡང་། དེ་བཞིན་གཤེགས་པའི་ཡིད་ཀྱི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་། ཡེ་ཤེས་ཀྱི་རྗེས་སུ་འབྲང་བའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་ནི་སེམས་ཀྱིས་བརྗོད་པར་བྱ་བ་མ་ཡིན། ཡིད་ཀྱིས་མ་ཡིན། རྣམ་པར་ཤེས་པས་མ་ཡིན་གྱི། ཡེ་ཤེས་ཀྱིས་རབ་ཏུ་ཕྱེ་བ་སྟེ། ཡེ་ཤེས་ཀྱི་བདག་པོར་གྱུར་པའོ། །དེ་བཞིན་གཤེགས་པའི་ཡེ་ཤེས་དེ་ནི་སེམས་ཅན་ཐམས་ཅད་ཀྱི་སེམས་ཀྱི་རྗེས་སུ་སོང་བའོ་ཞེས་བྱ་བ་ནས་ཆོས་ཐམས་ཅད་ངེས་པར་བསམས་པའོ། ། ལམ་གྱི་ཡན་ལག་ཤིན་ཏུ་བསྒོམས་པའོ། །ཏིང་ངེ་འཛིན་ཐམས་ཅད་ལ་གཞན་གྱི་ དྲིང་མི་འཇོག་པའོ། །དམིགས་པ་ལས་ཤིན་ཏུ་འདས་པའོ། །རྐྱེན་ལས་སྐྱེ་བ་དང་བྲལ་བའོ། །སྲིད་པ་གསུམ་བསླ་བའོ། །བདུད་ཀྱི་ལས་ཐམས་ཅད་ལས་རྣམ་པར་གྲོལ་བའོ་ཞེས་པའི་བར་དང་། ཆོས་ཀྱི་དབྱིངས་དང་དབྱེར་མེད་པ་སྟེ། དེ་བཞིན་གཤེགས་པའི་ཡིད་ཀྱི་ལས་ཡེ་ཤེས་སྔོན་དུ་འགྲོ་བ་ནི་དེ་ལྟ་བུའོ། །འདི་ནི་དེ་བཞིན་གཤེགས་པའི་ལས་ཉི་ཤུ་རྩ་དགུ་པའོ་ཞེས་པའི་བར་དུ་འབྱུང་སྟེ། འདི་སངས་རྒྱས་ཀྱི་ཆོས་མ་འདྲེས་པ་ནི་བཅོ་ལྔ་པའོ། ། གཞན་ཡང་། འདས་པའི་དུས་ལ་ཡེ་ཤེས་མཐོང་བ་ཆགས་པ་མེད་ཅིང་། ཐོགས་པ་མེད་པ་འཇུག་གོ། །འདས་པའི་དུས་ཀྱི་སངས་རྒྱས་ཀྱི་ཞིང་བྱུང་བ་དང་། ཞིག་པ་ཇི་སྙེད་པ་དེ་དག་ཐམས་ཅད་བགྲང་བའི་ཚུལ་གྱིས་རབ་ཏུ་ཤེས་སོ། །དེ་དག་ན་རྩྭ་དང་ཤིང་གེལ་བ་དང་། སྨན་དང་ནགས་ཚལ་དུ་གྱུར་པ་དེ་དག་ཐམས་ཅད་ཀྱང་རབ་ཏུ་ཤེས་སོ། །དེ་དག་ན་སེམས་ཅན་གྱི་ཚོགས་སེམས་ཅན་ཏུ་བཏགས་པར་གྱུར་པ་ཇི་སྙེད་པ་དང་། སངས་རྒྱས་འབྱུང་བ་ཇི་སྙེད་པ་དང་། སངས་རྒྱས་རེ་རེས་ཆོས་བསྟན་ཅིང་བརྗོད་པ་ཇི་སྙེད་པ་དང་། ཇི་སྙེད་ཅིག་ཉན་ཐོས་ཀྱི་ཐེག་པ་ལ་བཏུལ་བ་དེ་དག་ཐམས་ཅད་རབ་ཏུ་ཤེས་སོ་ཞེས་རྒྱས་པར་འབྱུང་ཞིང་། སེམས་ཀྱི་རྒྱུད་ཀྱང་རབ་ཏུ་ཤེས་སོ། །སེམས་གང་གི་འོག་ཏུ་སེམས་གང་བྱུང་བ་དེ་ཐམས་ཅད་ཀྱང་བགྲང་བའི་ཚུལ་གྱིས་རབ་ཏུ་ཤེས་ཏེ། དེ་ཡང་མངོན་སུམ་གྱིས་ཤེས་པ་དང་། རྗེས་སུ་འགྲོ་བའི་ཤེས་པས་སོ། །དེ་ཡང་དེ་བཞིན་གཤེགས་པའི་སེམས་ཀྱི་རྒྱུད་འདས་པ་བཏང་བ་རྣམས་ཀྱང་དམིགས་སོ། །དེ་བཞིན་གཤེགས་པ་ནི་ཡེ་ཤེས་དེ་ལྟ་བུ་དང་ལྡན་པས། སེམས་ཅན་རྣམས་ལ་ཕུད་པར་ཆོས་སྟོན་ཏེ་ཞེས་སོགས་འབྱུང་སྟེ། འདི་སངས་རྒྱས་ཀྱི་ཆོས་མ་འདྲེས་པ་ནི་L གབཅུ་དྲུག་པའོ། ། རིགས་ཀྱི་བུ་གཞན་ཡང་། མ་འོངས་པའི་དུས་ལ་དེ་བཞིན་གཤེགས་པའི་ཡེ་ཤེས་མཐོང་བ་ཆགས་པ་མེད་ཅིང་། ཐོགས་པ་མེད་ལ་འཇུག་གོ། །སེམས་ཅན་ནམ་ཆོས་སམ། ཞིང་གང་དག་ཅིག་མ་འོངས་པ་ན་འབྱུང་བར་འགྱུར་བའམ། འཇིག་པར་འགྱུར་བ་དེ་དག་ཐམས་ཅད་དེ་བཞིན་གཤེགས་པས་རབ་ཏུ་ཤེས་སོ་ཞེས་རྒྱས་པར་འབྱུང་ཞིང་། མ་འོངས་པའི་སེམས་ཀྱི་རྒྱུད་བསྐལ་པར་འགྱུར་བ་མ་ཡིན་པར་མ་འོངས་པ་ལ་ལྟ་བས་སེམས་ཅན་རྣམས་ལ་ཆོས་སྟོན་ཏེ་ཞེས་འབྱུང་སྟེ། ། འདི་སངས་རྒྱས་ཀྱི་ཆོས་མ་འདྲེས་པ་ནི་བཅུ་བདུན་པའོ། ། རིགས་ཀྱི་བུ་གཞན་ཡང་། ད་ལྟར་བྱུང་བའི་དུས་ལ་དེ་བཞིན་གཤེགས་པའི་ཡེ་ཤེས་མཐོང་བ་ཆགས་པ་མེད་ཅིང་། ཐོགས་པ་མེད་པ་འཇུག་གོ། དེ་བཞིན་གཤེགས་པས་ཕྱོགས་བཅུ་དག་ན་ད་ལྟར་བྱུང་བའི་སངས་རྒྱས་ཀྱི་ཞིང་ཐམས་ཅད་བགྲང་བའི་ཚུལ་གྱིས་རབ་ཏུ་ཤེས་སོ། །ད་ལྟར་བྱུང་བ་སངས་རྒྱས་ཐམས་ཅད་རབ་ཏུ་ཤེས་སོ། །དེ་བཞིན་དུ། བྱང་ཆུབ་སེམས་དཔའ་ཐམས་ཅད་དང་། ཉན་ཐོས་དང་རང་སངས་རྒྱས་ཐམས་ཅད་དངོས་པོ་ཐམས་ཅད་དང་། སའི་ཁམས་རྡུལ་ཕྲ་རབ་ཀྱི་རྡུལ་གྱི་ཆར་གླགས་པ་ཐམས་ཅད་ཀྱི་བར་དུ་བགྲང་བའི་ཚུལ་གྱིས་རབ་ཏུ་ཤེས་སོ། །ད་ལྟ་བྱུང་བ་སངས་རྒྱས་ཐམས་ཅད་རབ་ཏུ་ཤེས་སོ། ། དེ་བཞིན་དུ། བྱང་ཆུབ་སེམས་དཔའ་ཐམས་ཅད་དང་། ཉན་ཐོས་དང་། རང་སངས་རྒྱས་ཐམས་ཅད་ནས་དངོས་པོ་ཐམས་ཅད་དང་། སའི་ཁམས་རྡུལ་ཕྲ་རབ་ཀྱི་རྡུལ་གྱི་ཆར་གླགས་པ་ཐམས་ཅད་ཀྱི་བར་དུ་བགྲང་བའི་ཚུལ་གྱིས་རབ་ཏུ་ཤེས་ཤིང་། དེ་བཞིན་དུ། ཆུའི་ཁམས་སྐྲའི་རྩེ་མོས་བླངས་པ་བགྲང་བའི་ཚུལ་ ས དང་། མེའི་ཁམས་ཀྱི་སྐྱེ་བ་དང་འགག་པ་བསྒྲུང་བའི་ཚུལ་དང་། རླུང་གི་ཁམས་ཐམས་ཅད་གཟུགས་སུ་རུང་བ་ལ་བ་པའི་ཚུལ་དང་། ནམ་མཁའི་ཁམས་ཐམས་ཅད་སྐྲའི་རྩེ་མོས་རྒྱས་པར་དག་ང་པའི་ཚུལ་གྱི་བར་གྱིས་རབ་ཏུ་ཤེས་སོ། ། དེ་བཞིན་དུ་སེམས་ཅན་དམྱལ་བ་ལ་སོགས་པའི་འགྲོ་བར་སྐྱེས་པའི་སེམས་ཅན་གྱི་ཁམས་དང་། དེ་བཞིན་དུ། ད་ལྟར་བྱུང་བའི་ལྷའི་སེམས་ཅན་གྱི་ཁམས་ཀྱང་རབ་ཏུ་ཤེས་སོ་ཞེས་རྒྱ་ཆེས་སྦྱར་བར་བྱ་ཞིང་། དེ་བཞིན་གཤེགས་པ་ལ་ནི་གཉིས་ཀྱི་རྗེས་སུ་འབྲང་བའི་རྣམ་པར་ཤེས་པ་མེད་ཅིང་། གཉིས་སུ་མེད་པ་ལ་གཟུད་པའི་ཕྱིར་སེམས་ཅན་རྣམས་ལ་ཆོས་ཀྱང་སྟོན་ཏེ། འདི་ནི་དེ་བཞིན་གཤེགས་པའི་ལས་སུམ་ཅུ་རྩ་གཉིས་པའོ་ཞེས་འབྱུང་སྟེ། འདི་སངས་རྒྱས་ཀྱི་ཆོས་མ་འདྲེས་པ་བཅུ་བརྒྱད་པའོ། ། དྲུག་པ་ནི། རྣམ་པ་ཀུན་མཁྱེན་པ་ཉིད་ཀྱི་ཡེ་ཤེས་ནི་ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་ཐམས་ཅད་ཀྱི་གནས་ལུགས་ཇི་ལྟ་བ་བཞིན་དུ་མངོན་སུམ་དུ་གྱུར་པའི་མཚན་ཉིད་ཅན་དུ་འདོད་དོ། །གཞན་ཉན་ཐོས་དང་། རང་སངས་རྒྱས་རྣམས་ཀྱི་མཁྱེན་པ་ནི་ཉི་ཚེ་བ་ཡིན་པ་ཉིད་ཀྱིས་རྣམ་པ་ཐམས་ཅད་མངོན་སུམ་དུ་མཁྱེན་པ་ཞེས་བྱ་བར་མི་འདོད་དོ། ། གསུམ་པ་ནི། གང་ཞིག་འདུས་བྱས་ཀྱི་ཆོས་རྣམས་ཀྱི་མཚན་ཉིད་དང་། འདུས་མ་བྱས་པའི་ཆོས་རྣམས་ཀྱི་མཚན་ཉིད་གང་ཡིན་པ་དེ་རང་གི་ངོ་བོ་དེ་ཁོ་ནས་སྟོང་པ་ཉིད་དེ་ནི་རང་གི་མཚན་ཉིད་སྟོང་པ་ཉིད་དོ། །རང་གི་མཚན་ཉིད་སྟོང་པ་ཉིད་བཤད་ཟིན་ཏོ། ། བཅོ་ལྔ་པ་ནི། དེ་ལ་ཐེར་ཟུག་ཏུ་གནས་པ་མ་ཡིན་པ་དང་འཇིག་པ་མ་ཡིན་པ་ཉིད་ཀྱི་ཕྱིར་མི་དམིགས་པ་ནི་མི་དམིགས་པས་སྟོང་ངོ་། །དེ་ཅིའི་ཕྱིར་ཞེ་ན། དེའི་རང་བཞིན་དེ་ཡིན་པའི་ཕྱིར་ཏེ། འདི་ནི་མི་དམིགས་པ་སྟོང་པ་ཉིད་ཞེས་བྱའོ།། ཞེས་སོགས་ཀྱི་དོན། མི་དམིགས་པ་ནི། མདོ་ལས་དུས་གསུམ་རེ་རེ་ལ་གཞན་གཉིས་མི་དམིགས་པར་གསུངས་ཤིང་འདིར་ནི། ད་ལྟར་བ་འདི་སྐད་ཅིག་མ་ཡིན་ཞིང་། སྐད་ཅིག་མའང་ཐོག་མཐའ་དབུས་གསུམ་གྱིས་དཔྱད་ན། སྐད་ཅིག་ཏུ་ཡང་མི་གནས་ཤིང་མི་རྙེད་དེ། རིན་ཆེན་ཕྲེང་བ་ལས། ཇི་ལྟར་སྐད་ཅིག་མཐའ་ཡོད་པ། །དེ་བཞིན་ཐོག་མཐའ་དབུས་བརྟག་གོ། །དེ་བརྟག་སྐད་ཅིག་གསུམ་བདག་ཕྱིར། །འཇིག་རྟེན་སྐད་ཅིག་གནས་པ་མིན་ཞེས་སོ། །འདས་པ་ཞིག་པ་དང་། མ་འོངས་པ་མ་སྐྱེས་པའི་ཕྱིར། ཡོད་པ་མ་ཡིན་པས་དུས་གསུམ་གང་དུ་དུས་གསུམ་དེ་དག་མི་དམིགས་པ་དེ་ལ་མི་དམིགས་པ་ཞེས་བརྗོད་ལ། མི་དམིགས་པ་དེ་རང་གི་ངོ་བོ་དེ་ཡིས་དབེན་པ་ཉིད་གང་ཡིན་པ་དེ་ནི་ཐེར་ཟུག་གནས་པ་མིན་པ་དང་། འཇིག་པ་མིན་པས་མི་དམིགས་པ་ཞེས་བྱ་བའི་སྟོང་པ་ཉིད་དེ། དབུས་མཐའ་སོགས་ལས། འདི་མི་འབྱུང་བར། དངོས་པོ་མེད་པ་སྟོང་པ་ཉིད་འབྱུང་ངོ༌། ། བཅུ་དྲུག་པ་ནི། དེ་ལ་དངོས་པོ་མེད་པའི་ངོ་བོ་ཉིད་སྟོང་པ་ཉིད་གང་ཞེ་ན། སྦྱོར་བ་ལས་བྱུང་བའི་ཆོས་རྣམས་ཀྱི་ངོ་བོ་ཉིད་ཡོད་པ་མ་ཡིན་ཏེ། རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར་རོ། །ཐེར་ཟུག་ཏུ་གནས་པ་མེད་པ་དང་། འཇིག་པ་མེད་པའི་སྦྱོར་བ་ནི་སྦྱོར་བས་སྟོང་ངོ་ཞེས་སོགས་ཀྱི་དོན། རྒྱུ་དང་རྐྱེན་ལས་བྱུང་བའི་ཕྱིར་དངོས་པོ་རྣམས་ལ་འདུས་པ་ལས་བྱུང་བའི་ཚོགས་པའི་ངོ་བོ་མེད་ལ་འདུས་པ་པ་འདུས་པ་ལས་བྱུང་བ་ནི་དེ་ཉིད་རང་གི་ངོ་བོས་སྟོང་པ་ཉིད་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་དེ། དབུས་མཐའ་སོགས་ལས། དང་པོ་དྲུག་ཆོས་ཅན་གྱི་སྒོ་ནས། དེ་འོག་བརྒྱད་དགོས་ཆེད་ཀྱི་སྒོ་ནས། ཐ་མ་གཉིས་སྒྲོ་སྐུར་སྤང་བའི་ཆེད་དུ། དངོས་པོ་མེད་པས་གང་ཟག་དང་། ཆོས་སུ་སྒྲོ་འདོགས་པ་བསལ་ནས། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱིས་སྟོང་ཉིད་ལ་སྐུར་འདེབས་སྤང་བའི་ཕྱིར་དུ། མཚན་ཉིད་ཀྱི་སྒོ་ནས་བསྟན་པར་བཞེད་དེ། གཞན་དབང་དང་། ཡོངས་གྲུབ་ལ་མངོན་པར་ཞེན་པའི་གདུལ་བྱ་དག་དྲང་བའི་ཕྱིར་དུ་ཡིན་པས། དབུ་མ་པའི་ཆོས་ཐམས་ཅད་རང་གི་ངོ་བོས་སྟོང་པ་འདི་ཁོ་ན་ཟབ་ཅིང་ཁྱད་པར་དུ་འཕགས་པའོ། །སྟོང་ཉིད་བཅུ་དྲུག་གི་ཚུལ་ལ། བཤད་རྒྱུད་རྡོ་རྗེ་ཕྲེང་བ་དང་། སམ་བུ་ཊིའི་རྒྱུད་ཕྱི་མ་དང་། དབུས་མཐའ་རྩ་འགྲེལ་འགྲེལ་བཤད་བཅས་པ་དང་། བརྒྱད་སྟོང་དོན་བསྡུ་རྩ་འགྲེལ་རྣམས་ཕལ་ཆེར་སྟོན་ཚུལ་འདྲ་བར་སྣང་ངོ༌། །སྤྲོས་པ་དང་བཅས་པའི་སྟོང་ཉིད་བཅུ་དྲུག་བཤད་ཟིན་ཏོ། ། གཉིས་པ་ལ། དངོས་པོ་དང་། དངོས་པོ་མེད་པ་དང་། རང་གི་ངོ་བོ་དང་། གཞན་གྱི་ངོ་བོ་སྟོང་པ་ཉིད་བཞིའི་དང་པོ་ནི། དེ་ལ་དངོས་པོ་སྟོང་པ་ཉིད་གང་ཞེ་ན། དངོས་པོ་ཞེས་བྱ་བ་ནི་ཉེ་བར་ལེན་པའི་ཕུང་པོ་ལ་བརྗོད་དོ་ཞེས་སོགས་ཀྱི་དོན། གང་གཞན་མདོར་བསྡུ་ན། སྟོང་ཉིད་བཞི་པོ་དེ་དག་བརྗོད་པར་བྱ་སྟེ། དངོས་པོ་ཞེས་བྱ་བའི་སྒྲས་ནི་མདོར་བསྡུ་ན། ཕུང་པོ་ལྔ་རྣམས་བརྗོད་པ་ཡིན་ལ། དངོས་པོ་དེ་ཡིས་སྟོང་པ་ཉིད་གང་ཡིན་པ་དེ་ནི་དངོས་པོ་སྟོང་པ་ཉིད་དུ་བཤད་དོ། །སྔར་གྱི་ཆོས་ཅན་འདུས་བྱས་ཀྱིས་བསྡུས་པའི་སྟོང་ཉིད་ཐམས་ཅད་འདིས་བསྡུས་སོ། །    གཉིས་པ་ནི། དེ་ལ་དངོས་པོ་མེད་པ་སྟོང་པ་ཉིད་གང་ཞེ་ན། དངོས་པོ་མེད་པ་ཞེས་བྱ་བ་ནི་འདུས་མ་བྱས་ལ་བརྗོད་དོ་ཞེས་སོགས་ཀྱི་དོན་མདོར་བསྡུ་ན་ནི། དངོས་པོ་མེད་པར་གྲགས་པ་ནི་ནམ་མཁའ་དང་མྱ་ངན་ལས་འདས་པ་སོགས་འདུས་མ་བྱས་ཀྱི་ཆོས་རྣམས་ལ་བརྗོད་ལ། དངོས་མེད་དེ་ཉིད་དངོས་མེད་དེ་ཉིད་ཀྱིས་སྟོང་པ་ཉིད་ནི་དངོས་པོ་མེད་པ་སྟོང་པ་ཉིད་དོ། །སྔར་གྱི་དོན་དམ་དང་འདུས་མ་བྱས་སོགས་འདུས་མ་བྱས་ཀྱིས་བསྡུས་པ་རྣམས་འདིས་བསྡུས་སོ། ། གསུམ་པ་ནི། དེ་ལ་རང་གི་ངོ་བོ་སྟོང་པ་ཉིད་གང་ཞེ་ན། རང་གི་ངོ་བོ་ནི་ཤེས་པ་དང་མཐོང་བས་མ་བྱས་པའི་ཕྱིར་ན། ཕྱིན་ཅི་མ་ལོག་པའི་རང་བཞིན་ཞེས་སོགས་དོན། ཆོས་རྣམས་ཀྱི་རང་བཞིན་ཆོས་ཉིད་རང་གི་ངོ་བོ་ཉིད་མེད་པ་ནི་རང་བཞིན་ཞེས་བྱ་བ་སྟོང་པ་ཉིད་དེ། འདི་ལྟར་ཆོས་རྣམས་ཀྱི་རང་བཞིན་ཉན་ཐོས་ལ་སོགས་པའི་ཤེས་མཐོང་གིས་མ་བྱས་པས་ན་རང་བཞིན་ཞེས་ནི་བྱ་བར་བསྙད་དོ། །ཤེས་མཐོང་གཉིས་ནི། འབུམ་ཊིག་ཏུ། མཉམ་བཞག་དང་རྗེས་ཐོབ་ལ་བཤད་ཀྱང་། འཕགས་པ་གྲོལ་སྡེས་རྗེས་སུ་དཔག་པའི་ཤེས་པ་བསལ་བའི་དོན་དུ་མཐོང་བ་སྨོས་ལ། འཁྲུལ་པའི་མཐོང་བ་བསལ་བའི་དོན་དུ་ཤེས་པ་སྨོས་ཏེ་ཞེས་མངོན་སུམ་དུ་རྟོགས་པ་ལ་བཞེད་དོ། །འདིས་རང་བཞིན་སྟོང་པ་ཉིད་ཀྱི་དོན་བསྡུས་སོ། ། བཞི་པ་ནི། དེ་ལ་གཞན་གྱི་ངོ་བོ་སྟོང་པ་ཉིད་གང་ཞེ་ན། དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང་སྟེ། ཆོས་རྣམས་ཀྱི་ཆོས་ཉིད་གནས་པ་ཉིད་དང་། ཆོས་ཀྱི་དབྱིངས་ཉིད་དང་། ཆོས་ངེས་པ་ཉིད་དང་། དེ་བཞིན་ཉིད་དང་། གཞན་མ་ཡིན་པ་དེ་བཞིན་ཉིད་དང་། ཡང་དག་པའི་མཐའ་གང་ཡིན་པ་འདི་ནི་གནས་པ་ཉིད་དེ། གཞན་གྱིས་མ་བྱས་སོ་ཞེས་སོགས་ཀྱི་དོན། སངས་རྒྱས་རྣམས་ནི་བྱུང་བའམ་མ་བྱུང་ཡང་རུང་སྟེ། དངོས་སུ་ནི་དངོས་པོ་ཀུན་གྱི་གནས་ལུགས་དང་དེ་ཁོ་ན་ཉིད་ནི་སྟོང་པ་ཉིད་ཡིན་ཞིང་། དེ་ནི་རྟག་ཏུ་ཡོད་པས་མཆོག་ཏུ་བྱུང་བའི་དེ་ཁོ་ན་ཉིད་ཡིན་པས་སམ། ཡེ་ཤེས་ཕུལ་དུ་བྱུང་བས་རྟོགས་བྱ་ཡིན་པའི་ཕྱིར་གཞན་གྱི་དངོས་པོར་རབ་ཏུ་བསྒྲགས་སོ། ཡང་ན་འཁོར་བ་ལས་འདས་པའི་ཕྱིར་ཕ་རོལ་ན་ཡོད་པ་ནི་གཞན་གྱི་དངོས་པོ་སྟེ། ཡང་དག་པའི་མཐའ་དང་རྣམ་པར་འགྱུར་བ་མེད་པས་དེ་བཞིན་ཉིད་ཏེ་སྟོང་པ་ཉིད་ཀྱི་མཚན་ཉིད་ཅན་གྱི་སྟོང་པ་ཉིད་དེ་ནི་གཞན་གྱི་དངོས་པོའི་སྟོང་པ་ཉིད་དོ། ། འདིས་སྔར་གྱི་སྟོང་པ་ཉིད་སྟོང་པ་ཉིད་བསྡུས་ཤིང་། དེ་བཞིན་ཉིད་དང་ཡང་དག་པའི་མཐའ་སོགས་རང་གི་ངོ་བོས་མི་སྟོང་པའི་གཞན་སྟོང་དུ་འདོད་པའི་ལོག་རྟོགས་བསལ་བའི་ཕྱིར་དུ་སྨོས་སོ། །ཁ་ཅིག །ཐམས་ཅད་རང་གི་ཆོས་ཀྱིས་དབེན་པས་རང་གི་ངོ་བོ་སྟོང་པ་ཉིད་དང་། ཆོས་གཞན་གྱི་ངོ་བོས་དབེན་པས་རང་གི་ངོ་བོ་སྟོང་པ་ཉིད་དང་། ཆོས་གཞན་གྱི་ངོ་བོས་དབེན་པས་གཞན་གྱི་ངོ་བོ་སྟོང་པ་ཉིད་ཀྱི་ཕྱིར་རོ་ཞེས་དང་། ཁ་ཅིག །སྔ་མ་རྣམས་ཀྱིས་རང་སྟོང་དང་། འདིས་གཞན་སྟོང་བསྟན་པ་དང་འཆད་པ་ནི། ཡུམ་གྱི་གསུང་རབ་དབུ་མ་དང་། འཕགས་སེང་སོགས་ཀྱི་དགོངས་འགྲེལ་ཐམས་ཅད་དང་འགལ་ཏེ། མདོ་ལས། ཐེར་ཟུག་ཏུ་གནས་པ་དང་། འཇིག་པ་མེད་པའི་ཕྱིར་དེ་ནི་དེས་སྟོང་ངོ་ཞེས་གཞན་སྟོང་གི་གཉེན་པོར་གསུངས་པའི་ཕྱིར་རོ། །འཕགས་པ་གྲོལ་སྡེ་དང་། ཤཱནྟི་བ་སོགས་ཀྱིས། བྱེད་པ་པོ་གཞན་གྱི་སྟོང་པ་ཉིད་ཡིན་པའི་ཕྱིར་གཞན་དངོས་པོ་སྟོང་པ་ཉིད་དེ་ཞེས་སོགས་དང་། གཞན་གྱིས་མ་བྱས་པའི་ངོ་བོ་ཉིད་ཡིན་པས་གཞན་གྱི་ངོ་བོ་སྟེ་ཞེས་སོགས་ནི་རང་བཞིན་ནམ་ངོ་བོའི་བཤད་པ་ཡིན་གྱི། གཞན་གྱི་བཤད་པ་མ་ཡིན་ནོ། །སྔ་མར་སྟོང་པ་ཉིད་དེ་འཕགས་པས་མ་བྱས་པས། རང་གི་ངོ་བོའམ་རང་བཞིན་དུ་བསྟན་ནས། འདིར་ནི་སྟོང་པ་ཉིད་དེ་གཞན་གྱི་ངོ་བོའམ་མཆོག་ཏུ་གྱུར་པའི་ངོ་བོར་བསྟན་ནས། དེ་གཉིས་ཀ་རང་གི་ངོ་བོས་སྟོང་པ་ནི་གསུང་རབ་ཀྱི་དགོངས་པ་ཡིན་ནོ། ། ། གསུམ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་གྱི་མདོ་རྒྱས་འབྲིང་ཆེན་མོ་དག་ལས་སྤྲོས་པ་དང་བཅས་པའི་སྟོང་ཉིད་བཅུ་དྲུག་དང་། མདོར་བསྡུས་པའི་སྟོང་ཉིད་བཞི་པོ་དེ་དག་གོང་དུ་བཤད་པའི་ཚུལ་དེ་སྐད་དུ་རབ་ཏུ་བསྒྲགས་སོ།། གསུམ་པ་ལ། བདེན་གཉིས་རྟོགས་པའི་ཤེས་རབ་ཀྱིས་འགོག་པ་ལ་འཇུག །སྙིང་རྗེས་སེམས་ཅན་མི་འདོར་བའི་ཚུལ། ས་གོང་མར་འཕགས་གཞན་ཟིལ་གྱིས་གནོན། བདེན་གཉིས་རྟོགས་པས་དོན་གཉིས་མཐར་ཐུག་པར་འགྱུར་བའི་ཚུལ་དང་བཞིའི་དང་པོ་ནི། རང་བཞིན་ཤེས་རབ་ཀྱི་ཕ་རོལ་དུ་ཕྱིན་པ་ལ་ལྷག་པར་མོས་པའི་བྱང་ཆུབ་སེམས་དཔའ་རྣམས་ཀྱི་ཐུན་མོང་མ་ཡིན་པའི་ཡོན་ཏན་ཕུལ་དུ་བྱུང་བ་བརྗོད་པའི་སྒོ་ནས་ཤེས་རབ་ཀྱི་སྐབས་ཡོངས་སུ་རྫོགས་པར་བསྟན་པའི་ཕྱིར། གོང་དུ་ཇི་སྐད་བཤད་པའི་རྣམ་པར་དཔྱད་པ་དེ་ལྟར་རྣམ་པར་དཔྱད་པ་ལས་བྱུང་བའི་བློ་གྲོས་ཀྱི་འོད་ཟེར་གྱིས་དེ་ཁོ་ན་ཉིད་མཐོང་བ་ལ་གེགས་བྱེད་པའི་མུན་པ་འཇོམས་པའི་སྣང་བ་གསལ་བར་བྱས་པའི་བྱང་ཆུབ་སེམས་དཔའ་ནི། དཔེར་ན། རང་གི་ལག་ན་གནས་པའི་སྐྱུ་རུ་རའི་ཕྱི་ནང་ཐམས་ཅད་མ་བསྒྲིབས་པར་མཐོང་བ་དེ་བཞིན་དུ། སྲིད་པ་གསུམ་པོ་འདི་དག་མ་ལུས་པ་གདོད་མ་ནས་སྐྱེ་བ་མེད་པར་རྟོགས་པ་དེ་དོན་དམ་པར་སེམས་དང་སེམས་ལས་བྱུང་བའི་རྣམ་པ་རྣམས་གདོད་མ་ནས་སྐྱེ་བ་མེད་པས་འགོག་པ་ལ་སྙོམས་པར་འཇུག་པ་མེད་ཀྱང༌། འཇིག་རྟེན་གྱི་ཐ་སྙད་ཀུན་རྫོབ་བདེན་པའི་སྟོབས་ཀྱིས་སྤྲོས་པ་ཐམས་ཅད་དང་བྲལ་བའི་དེ་བཞིན་ཉིད་ཀྱི་རང་བཞིན་གྱི་འགོག་པ་ལ་སྙོམས་པར་འཇུག་ཅིང་འགོག་པར་འགྲོ་བ་སྟེ་རྟོགས་པར་འགྱུར་རོ། ། གཉིས་པ་ནི། འགོག་པ་སྔོན་དུ་འགྲོ་བའི་ངོ་བོས་འགྲོ་བ་ཡོངས་སུ་སྐྱོབ་པའི་རྣམ་པ་ཡོངས་སུ་འདོར་བ་ཡང་མ་ཡིན་ཏེ། དེས་ནི་རྟག་ཏུ་འགོག་པ་ལ་སྙོམས་པར་འཇུག་པའི་ནུས་པ་ཐོབ་པས་དངོས་གཞིའི་དུས་ན་མྱ་ངན་ལས་འདས་པར་རྟོགས་པའི་ལྷག་པའི་བསམ་པ་དང་ལྡན་པ་ཡིན་མོད་ཀྱི། འདི་ནི་སྦྱོར་བ་དང༌། རྗེས་ཀྱི་དུས་ན་འཁོར་བར་གཏོགས་པའི་བརྩེ་བ་ཆེན་པོ་ཅན་ཡིན་པས། སྲིད་པའི་འགྲོ་བ་མགོན་མེད་པ་རྣམས་ལ་སྙིང་རྗེ་ཆེན་པོའང་སྐྱེད་པར་བྱེད་ཅིང་། ཆེས་ཤིན་ཏུ་རྣམ་པར་འཕེལ་བར་འགྱུར་རོ། ། གསུམ་པ་ནི། བྱང་ཆུབ་སེམས་དཔའ་ས་དྲུག་པ་དེའི་གོང་རོལ་བདུན་པ་ལ་སོགས་པར་ནི་བདེ་བར་གཤེགས་པའི་གསུངས་ལས་སྐྱེས་པ་ཉན་ཐོས་རྣམས་སངས་རྒྱས་འབྲིང་རང་སངས་རྒྱས་དང་བཅས་པ་ནི་མ་ལུས་པ་རྣམས་ཤེས་རབ་ཀྱི་བློའི་སྟོབས་ཀྱིས་ཕམ་པར་བྱེད་པའང་ཡིན་ནོ། ། བཞི་པ་ནི། དེའི་ཀུན་རྫོབ་ཀྱི་ཡོན་ཏན་སྦྱིན་པ་ལ་སོགས་དང་དྲན་པ་ཉེར་བཞག་སོགས་རྣམས་ཀྱང་སྔར་བས་ཆེས་ལྷག་པར་རབ་ཏུ་འབར་བ་དང་དེ་ཁོ་ན་ཉིད་དོན་དམ་པ་ཇི་ལྟ་བ་བཞིན་རྟོགས་པའི་གཤོག་པ་ཡངས་པ་རང་དོན་དང་རྣམ་རྟོག་གི་དྲི་མས་མ་གོས་པའི་དཀར་པོ་རྒྱས་པར་གྱུར་པའི་ངང་པའི་རྒྱལ་པོ་ས་དྲུག་པ་ལ་གནས་པའི་བྱང་ཆུབ་སེམས་དཔའ་དེ་ནི་རང་གི་གདུལ་བྱའི་སྐྱེ་བོའམ་ངང་པ་ཡོན་ཏན་ཕུལ་དུ་བྱུང་པ་བསྐྱེད་པ་དུ་མ་ཡིས་མདུན་དུ་བདར་ནས་དེ་དག་དང་ལྷན་ཅིག་ཚོགས་ཀྱི་དགེ་བའི་རླུང་གི་ཤུགས་ཀྱི་སྟོབས་ཀྱིས། རྒྱལ་བའི་ཡོན་ཏན་ཟད་མི་ཤེས་ཤིང་གཏིང་མཐའ་མི་དཔོགས་པ་རྒྱ་མཚོ་ཆེན་པོའི་ཕ་རོལ་མཆོག་ཏུ་མྱུར་དུ་འགྲོ་བར་འགྱུར་རོ། །དབུ་མ་ལ་འཇུག་པ་ལས་མངོན་དུ་གྱུར་པ་ཞེས་བྱ་བ་སྟེ་བྱང་ཆུབ་སེམས་དཔའི་སེམས་བསྐྱེད་པ་དྲུག་པའི་བཤད་པའོ།། །། བདུན་པ་ནི། ད་ནི་སེམས་བསྐྱེད་པ་བདུན་པའི་དབང་དུ་བྱས་ནས་བཤད་པ། བྱང་ཆུབ་སེམས་དཔའི་ས་བདུན་པ་རིང་དུ་སོང་བ་འདིར་ནི་བྱང་ཆུབ་སེམས་དཔའི་སེམས་ཀྱི་སྐད་ཅིག་དང་སྐད་ཅིག་ལ་ནི། ས་དྲུག་པར་ཐོབ་པའི་འགོག་པ་དེ་ལ་སྙོམས་པར་འཇུག་ཅིང་ལྡང་སྟེ། འགོག་པ་མངོན་དུ་བྱེད་པ་ནི་མ་ཡིན་ནོ། །མདོ་ལས་ཀྱེ་རྒྱལ་བའི་སྲས། བྱང་ཆུབ་སེམས་དཔའ་ས་དྲུག་པ་ཡན་ཆད་བྱང་ཆུབ་སེམས་དཔའ་འགོག་པ་ལ་སྙོམས་པར་འཇུག་སྟེ། བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་སེམས་ཀྱི་སྐད་ཅིག་ལ་ཡང་འགོག་པ་ལ་སྙོམས་པར་འཇུག་ཅིང་ལྡང་སྟེ། འགོག་པ་མངོན་དུ་བྱས་ཞེས་ནི་མི་བྱའོ་ཞེས་རྒྱས་པར་གསུངས་སོ། །འདིར་མདོ་ལས། འགོག་པ་ལ་སྙོམས་པར་འཇུག་ཞེས་པའི་མིང་ཙམ་ཞིག་བྱུང་བ་ལ། དེའི་དོན་ཉན་ཐོས་སྡེ་པ་དག་གིས། ཚོགས་དྲུག་བཀག་པའི་འཕགས་པའི་སྙོམས་འཇུག་ལ་འདོད་ཅིང་། བྱེ་བྲག་སྨྲ་བས། ལྡན་མིན་འདུ་བྱེད་རྫས་གྲུབ་ཏུ་འདོད་ལ། མདོ་སྡེ་པ་ཡན་ཆད་བརྟགས་ཡོད་དུ་འདོད་ཅིང་ཁ་ཅིག་ཡིད་ཀྱི་རྣམ་ཤེས་ཀྱང་ཡོད་པར་འདོད། འཕགས་པ་ཐོགས་མེད་ཀྱིས། འགོག་པ་ལ་སྙོམས་པར་འཇུག་པ་གང་ཞེ་ན། ཅི་ཡང་མེད་པའི་སྐྱེ་མཆེད་ཀྱི་འདོད་ཆགས་དང་བྲལ་ལ། སྲིད་པའི་རྩེ་མོ་ལས་གྱེན་དུ་བསྐྱོད་པའི་ཞི་བར་གནས་པའི་འདུ་ཤེས་སྔོན་དུ་བཏང་བའི་ཡིད་ལ་བྱེད་པས་སེམས་དང་སེམས་ལས་བྱུང་བའི་ཆོས་བརྟན་པ་མ་ཡིན་པ་རྣམས་དང་། བརྟན་པ་དེ་དག་ལས་ཀྱང་ཁ་ཅིག་འགོག་པ་ལ་འགོག་པ་སྙོམས་པར་འཇུག་པ་ཞེས་གདགས་སོ་ཞེས། སྲིད་རྩེའི་སེམས་ཐོབ་པའི་འཕགས་པས་ཚོར་འདུ་རགས་པ་ཞི་བར་གནས་པར་འདོད་པས་ཚོགས་བདུན་འཁོར་བཅས་བཀག་པའི་ཕུང་པོའི་གནས་སྐབས་ལ་བརྟགས་པའི་ལྡན་མིན་འདུ་བྱེད་དུ་བཤད་ཅིང་། འཕགས་པ་ཀླུ་སྒྲུབ་ཡབ་སྲས། སྤྲོས་པ་ཐམས་ཅད་དང་བྲལ་བའི་དེ་བཞིན་ཉིད་ལ་སྙོམས་པར་འཇུག་པ་ལ་བཞེད་དེ། འགྲེལ་པར། འགོག་པ་ལ་སྙོམས་པར་འཇུག་པ་ནི། ཡང་དག་པའི་མཐའ་ལ་སྙོམས་པར་འཇུག་པ་ཡིན་པས། དེ་བཞིན་ཉིད་ལ་འགོག་པ་ཞེས་བརྗོད་དེ། འདིར་སྤྲོས་པ་ཐམས་ཅད་འགག་པར་འགྱུར་བའི་ཕྱིར་རོ། །ཞེས་སོ། །དེས་ན་ཉན་ཐོས་དང་རང་སངས་རྒྱས་རྣམས་ནི་ཞི་བ་ལ་མངོན་པར་དགའ་བའི་ཕྱིར། འགོག་པ་ལ་སྙོམས་པར་ཞུགས་པ་ན། ཡུན་རིང་གནས་པར་འགྱུར་ལ། བྱང་ཆུབ་སེམས་དཔའ་རྣམས་ནི་ཞི་བ་མི་འདོད་པའི་ཕྱིར་དང་། ཐབས་ལ་མཁས་པའི་ཕྱིར་ས་བདུན་པ་ནས་སྐད་ཅིག་རེ་རེ་ལ་འགོག་པ་ལ་འཇུག་ཅིང་ལྡང་བས་ཉན་རང་དག་བློའི་སྟོབས་ཀྱིས་ཟིལ་གྱིས་གནོན་པ་ཡིན་ནོ། ། དེའི་ཕྱིར་ས་དེར་འདིའི་ཐབས་ཀྱི་ཕ་རོལ་ཏུ་ཕྱིན་པ་ལེགས་པར་འབར་ཞིང་ཆེས་ཡོངས་སུ་དག་པ་འཐོབ་པར་ཡང་འགྱུར་རོ། །ཤེས་རབ་ཉིད་རྣམ་པ་ཁྱད་པར་ཅན་དུ་ཞུགས་པ་ལ་ཐབས་དང་སྨོན་ལམ་དང་། སྟོབས་དང་། ཡེ་ཤེས་ཞེས་ཤེས་པར་བྱ་སྟེ། རབ་ཏུ་རྣམ་པར་འབྱེད་པའི་གནས་སྐབས་ཁོ་ནར་ཤེས་རབ་ལ་ཤེས་རབ་ཀྱི་ཕ་རོལ་དུ་ཕྱིན་པ་ཞེས་བརྗོད་ཀྱི། གཞན་དུ་ནི་མ་ཡིན་ནོ། །དབུ་མ་ལ་འཇུག་པ་ལས་རིང་དུ་སོང་བ་ཞེས་བྱ་བ་སྟེ་བྱང་ཆུབ་སེམས་དཔའི་སེམས་བསྐྱེད་པ་བདུན་པའི་བཤད་པའོ།། །།    བརྒྱད་པ་ལ། སའི་ངོ་བོ་མདོར་བསྟན་པ་དང་། ཡོན་ཏན་རྒྱས་པར་བཤད་པ་གཉིས་ཀྱི། དང་པོ་ནི། ད་ནི་སེམས་བསྐྱེད་པ་བརྒྱད་པའི་དབང་དུ་བྱས་ནས། བྱང་ཆུབ་སེམས་དཔའ་དེ་ནི་ཡང་དང་ཡང་དུ་སྔར་ས་བདུན་པ་མན་ཆད་ཀྱི་ཚོགས་གཉིས་ཀྱི་དགེ་བ་ལས་ལྷག་པ་ཐོབ་པར་བྱ་བའི་ཕྱིར་དུ། ས་གང་དུ་སངས་རྒྱས་ཀྱི་ཡེ་ཤེས་ལས་རྣམ་པ་ཐམས་ཅད་དུ་ཕྱིར་མི་ལྡོག་པ་ཉིད་དུ་འགྱུར་བ་བྱང་ཆུབ་སེམས་དཔའི་ས་བརྒྱད་པ་མི་གཡོ་བ་དེ་ལ་བདག་ཉིད་ཆེན་པོ་དེ་འཇུག་པར་འགྱུར་རོ། །དེ་ལ་ཡང་ནས་ཡང་དུ་སྔར་གྱི་དགེ་བ་ལས་ལྷག་པ་ཐོབ་པ་ནི། མདོ་ལས། ཀྱེ་རྒྱལ་བའི་སྲས། འདི་ལྟ་སྟེ། དཔེར་ན། རྒྱ་མཚོ་ཆེན་པོར་འགྲོ་བའི་གྲུ་བོ་ཆེ་ནི། རྒྱ་མཚོ་ཆེན་པོ་ལ་མ་ཐུག་གི་བར་དུ་ཆེད་དུ་བསྐྱོད་ཅིང་། འགྲོ་བར་བྱ་བ་ཡིན་ཏེ། གང་གི་ཚེ། རྒྱ་མཚོ་ཆེན་པོ་ལ་ཕྱིན་མ་ཐག་ཏུ་རླུང་གི་དཀྱིལ་འཁོར་གྱིས་བསྐྱོད་ནས། ཆེད་དུ་བསྐྱོད་མི་དགོས་པར་འགྲོ་སྟེ། དེས་རྒྱ་མཚོ་ཆེན་པོ་ལ་ཉིན་གཅིག་ཅི་ཆོད་པ་དེ་ནི་སྔོན་ཆེད་དུ་བསྐྱོད་ཅིང་འགྲོ་བས། ལོ་བརྒྱར་ཡང་དེ་སྲིད་དུ་ཚད་མེད་པར་ཕྱིན་པར་མི་ནུས་སོ། །ཀྱེ་རྒྱལ་བའི་སྲས་དེ་བཞིན་དུ། བྱང་ཆུབ་སེམས་དཔའི་རྩ་བའི་ཚོགས་ཤིན་ཏུ་བསགས་པ་ཐེག་པ་ཆེན་པོ་ལ་ཡང་དག་པར་སྒྲུབ་པ་ཡང་། བྱང་ཆུབ་སེམས་དཔའི་སྤྱོད་པའི་རྒྱ་མཚོར་ཕྱིན་ནས། ལྷུན་གྱིས་གྲུབ་པའི་ཡེ་ཤེས་ཀྱིས་ཡུད་ཙམ་གཅིག་ལ་ཐམས་ཅད་མཁྱེན་པའི་ཡེ་ཤེས་ཇི་ཙམ་གནོན་པ་དེ་ནི་སྔོན་གྱི་ཆེད་དུ་བྱ་བའི་ལས་ཀྱིས་བསྐལ་པ་འབུམ་དུ་ཡང་དེ་སྙེད་དུ་དཔག་ཏུ་མེད་པ་གནོན་པར་མི་ནུས་སོ་ཞེས་རྩོལ་བ་ཡོད་མེད་ཀྱི་བྱེ་བྲག་གིས་ལམ་བསྒྲོད་པ་མྱུར་བུལ་དང་། ཡོན་ཏན་ཐོབ་ཚུལ་ཤིན་ཏུ་ཁྱད་ཆེ་བར་གསུངས་སོ། ། གཉིས་པ་ལ། ཕར་ཕྱིན་དང་ཡོངས་འཛིན་གྱི་ཡོན་ཏན། སྲིད་གསུམ་བླ་མར་གྱུར་ཀྱང་སངས་རྒྱས་ཀྱི་ཡོན་ཏན་སྒྲུབ་ཚུལ། འཁོར་བ་འགགས་ཀྱང་དབང་བཅུས་སངས་རྒྱས་ཀྱི་ཆོས་རྫོགས་པར་བྱེད་ཚུལ་དང་གསུམ་གྱི་དང་པོ་ནི། བྱང་ཆུབ་སེམས་དཔའ་འདིའི་སེམས་དང་པོ་བསྐྱེད་པའི་ཚེ་སྨོན་ལམ་ཆེན་པོ་བཅུ་ལ་སོགས་པ་སྨོན་ལམ་འབུམ་ཕྲག་གྲངས་མེད་པ་ཕྲག་བཅུ་བཏབ་པ་གང་ཡིན་པ་དེ་དག་གནས་སྐབས་འདིར་ཤིན་ཏུ་དག་པར་འགྱུར་བས་སྨོན་ལམ་གྱི་ཕ་རོལ་ཏུ་ཕྱིན་པ་ཆེས་ལྷག་པར་འགྱུར་ཞིང་། ས་མི་གཡོ་བ་འདི་ནི་གཞོན་ནུའི་སར་རྣམ་པར་གཞག་སྟེ། དགུ་པར་རྒྱལ་ཚབ་ཐོབ་ལ། བཅུ་པ་ནི་འཁོར་ལོས་བསྒྱུར་བ་ལྟར་རྒྱལ་བ་རྣམས་ཀྱིས་དབང་བསྐུར་རོ། །བྱང་ཆུབ་སེམས་དཔའ་ས་མི་གཡོ་བ་ཉོན་མོངས་པ་མ་ལུས་པ་སྤངས་པས་ཆོས་དབྱིངས་ལ་འབད་མེད་དུ་འཇུག་པའི་འགོག་པ་ལ་སྙོམས་པར་ཞུགས་པར་གྱུར་པ་ན། རྒྱལ་བ་རྣམས་ཀྱིས་འགོག་པ་ལས་སློང་བར་མཛད་ཅིང་། དེ་བཞིན་གཤེགས་པའི་ཡེ་ཤེས་ཉེ་བར་སྒྲུབ་པ་ལ་བསྐུལ་བར་མཛད་དེ། མདོ་ལས། ཀྱེ་རྒྱལ་བའི་སྲས་དག །དེ་ལྟར་བྱང་ཆུབ་སེམས་དཔའ་ས་མི་གཡོ་བ་འདི་ལ་གནས་པའི་བྱང་ཆུབ་སེམས་དཔའ་སྔོན་གྱི་སྨོན་ལམ་གྱི་སྟོབས་བསྐྱེད་པ་དང་། ཆོས་ཀྱི་སྒོའི་རྒྱུན་དེ་ལ་གནས་པ་དེ་ལས་སངས་རྒྱས་བཅོམ་ལྡན་འདས་རྣམས་དེ་བཞིན་གཤེགས་པའི་ཡེ་ཤེས་ཉེ་བར་སྒྲུབ་པ་མཛད་དེ། དེ་ལ་འདི་སྐད་ཞེས་ཀྱང་བཀའ་སྩལ་ཏོ། །རིགས་ཀྱི་བུ། ལེགས་སོ་ལེགས་སོ་སངས་རྒྱས་ཀྱི་ཆོས་རྗེས་སུ་རྟོགས་པར་བྱ་བ་ལ་འདི་ནི་དོན་དམ་པའི་བཟོད་པ་ཡང་ཡིན་ན། འོན་ཀྱང་རིགས་ཀྱི་བུ་གང་ངེད་ཀྱི་སྟོབས་བཅུ་དང་མི་འཇིགས་པ་བཞི་ལ་སོགས་པ་སངས་རྒྱས་ཀྱི་ཆོས་མ་འདྲེས་པ་ཕུན་སུམ་ཚོགས་པ་དེ་ཁྱེད་ལ་མེད་ཀྱིས། སངས་རྒྱས་ཀྱི་ཆོས་ཕུན་སུམ་ཚོགས་པ་དེ་ཡོངས་སུ་བརྩལ་བའི་ཕྱིར་སྦྱོར་བ་བྱོས་ཤིག །བརྩོན་འགྲུས་རྩོམས་ཤིག་བཟོད་པའི་སྒོ་འདི་ཉིད་ཀྱང་མ་དོར་ཅིག །རིགས་ཀྱི་བུ། ཁྱོད་ཀྱིས་དེ་ལྟར་ཞི་བའི་རྣམ་པར་ཐར་པ་ལ་གནས་པ་ཐོབ་ཀྱང་། བྱིས་པ་སོ་སོ་སྐྱེ་བོ་མ་ཞི་བ་རབ་ཏུ་མ་ཞི་བ་ཉོན་མོངས་པ་སྣ་ཚོགས་ཀུན་དུ་འབྱུང་བར་གྱུར་པ་རྣམ་པར་རྟོག་པ་རྣམ་པ་སྣ་ཚོགས་ཀྱིས་ཡིད་དབྱེན་སྤྲོས་པ་འདི་ལ་སོམས་ཤིག །གཞན་ཡང་རིགས་ཀྱི་བུ། སྔོན་གྱི་སྨོན་ལམ་དང་སེམས་ཅན་གྱི་དོན་ཐོབ་པར་བྱ་བ་དང་། ཡེ་ཤེས་ཀྱི་སྒོ་བསམ་གྱིས་མི་ཁྱབ་པ་དྲན་པར་གྱིས་ཤིག་ཞེས་སོགས་ནས། གལ་ཏེ་སངས་རྒྱས་བཅོམ་ལྡན་འདས་དེ་དག་གི་བྱང་ཆུབ་སེམས་དཔའ་དེ་ལ་ཐམས་ཅད་མཁྱེན་པའི་ཡེ་ཤེས་མངོན་པར་སྒྲུབ་པའི་སྒོ་རྣམས་སུ་གཞུག་པར་མ་མཛད་དུ་ཟིན་ན། དེ་དེ་ཉིད་ཀྱི་ཚེ་ཡོངས་སུ་མྱ་ངན་ལ་འདའ་བར་འགྱུར་ཏེ། སེམས་ཅན་ཐམས་ཅད་ཀྱི་བྱ་བ་ཡང་རྒྱུན་ཆད་པར་འགྱུར་རོ། །ཞེས་སོགས་གསུངས་པ་ལྟར་རོ། །མྱང་འདས་ནི། བསྟན་པ་འདི་ལ་མྱ་ངན་ལས་འདས་པ་མང་ཡང་འདི་ནི། དགོངས་པ་ཅན་གྱི་མྱ་ངན་ལས་འདས་པའོ། །ཞེས་གསུངས། གཉིས་པ་ནི། གང་གི་ཕྱིར་འདི་དེ་ལྟར་འགོག་པ་ལས་སློང་བ་དེའི་ཕྱིར་དཔེར་ན། སྣང་བ་དང་མུན་པ་དག་ལྷན་ཅིག་མི་གནས་པ་ལྟར་རྣམ་པར་མི་རྟོག་པའི་ཡེ་ཤེས་ཀྱི་ཉི་མ་ཤར་བས་གང་ལ་ཡང་ཆགས་ཤིང་མངོན་པར་ཞེན་པ་མེད་པའི་བློ་ནི་མུན་པ་ལྟ་བུའི་སྐྱོན་ཉོན་མོངས་པ་རྣམས་དག་དང་ལྷན་ཅིག་ཏུ་མི་གནས་པའི་ཕྱིར་ས་བརྒྱད་པ་ལ་འཁོར་བར་སྐྱེ་བའི་རྒྱུར་གྱུར་པ་ཁམས་གསུམ་ན་སྤྱོད་པའི་དྲི་མ་ཉོན་མོངས་པ་སྔར་བྱང་ཆུབ་པ་དེ་དག་ཐམས་ཅད་རྩ་བ་དང་བཅས་པ་ཉེ་བར་ཞི་བར་འགྱུར་ཞིང་། དེའི་ཕྱིར་ཉོན་མོངས་པ་མ་ལུས་པ་ཟད་ཅིང་སྤངས་པས་ཁམས་གསུམ་གྱི་བླ་མར་གྱུར་དུ་ཟིན་ཀྱང་། བྱང་ཆུབ་སེམས་དཔའ་འདིས་གནས་སྐབས་དེར་སངས་རྒྱས་བཅོམ་ལྡན་འདས་རྣམས་ཀྱིས་ནི་ཡོན་ཏན་གྱི་འབྱོར་པ་ནམ་མཁའ་ལྟར་མཐའ་དང་བྲལ་བ་མ་ལུས་པ་ཐོབ་པར་འགྱུར་བ་མ་ཡིན་པས། དེ་ཐོབ་པར་བྱ་བའི་ཕྱིར་འདི་བསྒྲིམ་པར་བྱ་དགོས་སོ། །དེ་དེ་ཉིད་ཀྱི་ཚེ་ཡོངས་སུ་མྱ་ངན་ལས་འདའ་བར་འགྱུར་ཏེ་ཞེས་འབྱུང་བས། འདི་ཁམས་གསུམ་ལ་འདོད་ཆགས་དང་བྲལ་བ་ཉིད་སྲིད་པ་ཡིན་ཏེ། འདོད་ཆགས་དང་མ་བྲལ་བ་ལ་མྱང་འདས་ཐོབ་པ་མི་སྲིད་པའི་ཕྱིར་རོ། ། གསུམ་པ་ནི། འདིས་དེར་ཁམས་གསུམ་ལ་འདོད་ཆགས་དང་བྲལ་བར་གྱུར་ན། དེའི་ཚེ་འཁོར་བ་འགགས་པས་ཇི་ལྟར་འདིའི་སངས་རྒྱས་ཀྱི་ཆོས་མ་ལུས་པར་ཡོངས་སུ་རྫོགས་པར་འགྱུར་ཞེ་ན། འདིའི་འཁོར་བ་འགགས་མོད་ཀྱི། འོན་ཀྱང་འཆད་པར་འགྱུར་བའི་དབང་རྣམས་བཅུ་པོ་ཐོབ་པར་འགྱུར་ཅིང་། དེ་དག་གི་དབང་གིས་སྲིད་པའི་འགྲོ་བར་གཞན་དོན་དུ་ཡིད་ཀྱི་རང་བཞིན་གྱི་ལུས་ཀྱི་སྒོ་ནས་རང་གི་བདག་ཉིད་དེ་ལུས་ཀྱི་དངོས་པོ་སྣ་ཚོགས་པ་སྟོན་པར་བྱེད་པར་འགྱུར་བས། ཚོགས་མ་ལུས་པ་ཡོངས་སུ་རྫོགས་པར་མི་འགལ་ལོ།།ཡིད་ཀྱི་རང་བཞིན་གྱི་ལུས་ནི། དཔེར་ན།ཡིད་ནི་འདོད་པ་ཙམ་གྱིས་གར་ཡང་ཕྱིན་ཅིང་གང་ལ་ཡང་ཐོགས་པ་མེད་པ་ལྟར་འདི་ཡང་དེ་དང་འདྲ་བའི་ཕྱིར་རོ། །དབང་བཅུ་ནི། མདོ་དུ་མ་ལས། བསྐལ་པ་བརྗོད་དུ་མེད་པའི་ཡང་རྗོད་དུ་མེད་པར་ཚེ་ཚད་བྱིན་གྱིས་བརློབ་པས། ཚེ་ལ་དབང་བ་ཐོབ་བོ། །ཏིང་ངེ་འཛིན་ངེས་པར་སེམས་པ་ དཔག་ཏུ་མེད་པའི་ཡེ་ཤེས་ཀྱི་འཇུག་པས་སེམས་ལ་དབང་བ་ཐོབ་བོ། །འཇིག་རྟེན་གྱི་ཁམས་ཐམས་ཅད་རྒྱན་བཀོད་པ་དུ་མས་རབ་ཏུ་བརྒྱན་པའི་བྱིན་གྱིས་བརླབས་ཀུན་དུ་སྟོན་པས་ཡོ་བྱད་ལ་དབང་བ་འཐོབ་བོ། །ལས་ཀྱི་རྣམ་པར་སྨིན་པ་བྱིན་གྱི་བརླབས་ཀྱིས། དུས་ཇི་ལྟ་བ་བཞིན་དུ་སྟོན་པས་ལས་ལ་དབང་བ་འཐོབ་བོ། །འཇིག་རྟེན་ཁམས་ཐམས་ཅད་དུ་སྐྱེ་བ་ཀུན་དུ་སྟོན་པས་སྐྱེ་བ་ལ་དབང་བ་འཐོབ་བོ། །སངས་རྒྱས་ཀྱི་ཞིང་དང་དུས་གང་དུ་ཅི་དགའ་བར་མངོན་པར་རྫོགས་པར་བྱང་ཆུབ་པ་ཀུན་དུ་སྟོན་པས་སྨོན་ལམ་ལ་དབང་བ་འཐོབ་བོ། ། འཇིག་རྟེན་གྱི་ཁམས་ཐམས་ཅད་སངས་རྒྱས་ཀྱིས་རབ་ཏུ་གང་བ་ཀུན་ཏུ་སྟོན་པས་མོས་པ་ལ་དབང་བ་འཐོབ་བོ། །སངས་རྒྱས་ཀྱི་ཞིང་ཐམས་ཅད་དུ་རྫུ་འཕྲུལ་གྱི་རྣམ་པར་འཕྲུལ་པ་ཀུན་དུ་སྟོན་པས་རྫུ་འཕྲུལ་ལ་དབང་བ་འཐོབ་བོ། །དེ་བཞིན་གཤེགས་པའི་སྟོབས་དང་། མི་འཇིགས་པ་དང་། སངས་རྒྱས་ཀྱི་ཆོས་མ་འདྲེས་པ་དང་། མཚན་དང་དཔེ་བྱད་བཟང་པོ་དང་། མངོན་པར་རྫོགས་པར་བྱུང་བ་ཀུན་དུ་སྟོན་པས་ཡེ་ཤེས་ལ་དབང་བ་འཐོབ་བོ། །མཐའ་དང་དབུས་མེད་པའི་ཆོས་ཀྱི་སྒོ་སྣང་བ་ཀུན་དུ་སྟོན་པས་ཆོས་ལ་དབང་བ་འཐོབ་བོ། །དབུ་མ་ལ་འཇུག་པ་ལས་མི་གཡོ་བ་ཞེས་བྱ་བ་སྟེ་བྱང་ཆུབ་སེམས་དཔའི་སེམས་བསྐྱེད་པ་བརྒྱད་པའི་བཤད་པའོ།། །།    དགུ་པ་ནི། ད་ནི་སེམས་བསྐྱེད་པ་དགུ་པ་ལེགས་པའི་བློ་གྲོས་ཀྱི་དབང་དུ་བྱས་ནས། བྱང་ཆུབ་སེམས་དཔའི་ས་དགུ་པ་འདི་ལ་ནི་བྱང་ཆུབ་སེམས་དཔའ་དེའི་སྟོབས་ཀྱི་ཕ་རོལ་དུ་ཕྱིན་པ་ལྟ་ཞིང་སོ་སོར་བརྟགས་པ་དང་། བསྒོམ་པའི་སྟོབས་མཐའ་དག་རྫོགས་པར་ཆེས་ཡོངས་སུ་དག་པར་འགྱུར་ཞིང་། དེ་བཞིན་དུ། སོ་སོ་ཡང་དག་པ་རིག་པ་ཆོས་རང་གི་ཡོན་ཏན་ཡོངས་སུ་དག་པ་བཞི་ཡང་འཐོབ་སྟེ། ཆོས་དང་། ན་དང་། ངེས་པའི་ཚིག་དང་། སྤོབས་པ་སོ་སོ་ཡང་དག་པར་རིག་པའོ། །དང་པོ་ནི་ཆོས་ཐམས་ཅད་ཀྱི་རང་གི་མཚན་ཉིད་རབ་ཏུ་ཤེས་སོ། ། གཉིས་པ་ནི། ཆོས་ཐམས་ཅད་ཀྱི་རྣམ་པར་དབྱེ་བ་རབ་ཏུ་ཤེས་སོ། །གསུམ་པ་ནི། ཆོས་རྣམས་མ་འདྲེས་པར་སྟོན་པར་རབ་ཏུ་ཤེས་སོ། །བཞི་པས་ནི། ཆོས་རྣམས་ཀྱི་མཐུན་པའི་རྒྱུན་ཆད་པ་མེད་པ་ཉིད་དུ་རབ་ཏུ་ཤེས་སོ། །སོ་སོ་ཡང་དག་པར་རིག་པ་བཞི་ཐོབ་ནས། བློ་གྲོས་བཟང་བའི་ཕྱིར་ལེགས་པའི་བློ་གྲོས་ཏེ། རིན་ཆེན་ཕྲེང་བ་ལས། ས་དགུ་པ་ནི་ལེགས་པ་ཡི། །བློ་གྲོས་ཞེས་བྱ་རྒྱལ་ཚབ་བཞིན། །གང་ཕྱིར་སོ་སོ་ཡང་དག་རིག །ཐོབ་ནས་འདི་ལ་བློ་གྲོས་བཟང་ཞེས་སོ། ། དབུ་མ་ལ་འཇུག་པ་ལས། ལེགས་པའི་བློ་གྲོས་ཞེས་བྱ་བ་སྟེ་བྱང་ཆུབ་སེམས་དཔའི་སེམས་བསྐྱེད་པ་དགུ་པའི་བཤད་པའོ།། །། བཅུ་པ་ནི། ད་ནི་སེམས་བསྐྱེད་པ་བཅུ་པའི་དབང་དུ་བྱས་ནས། བྱང་ཆུབ་སེམས་དཔའི་བཅུ་པའི་ས་ཆོས་ཀྱི་སྤྲིན་ལ་གནས་པ་ལ་ནི་བྱང་ཆུབ་སེམས་དཔའ་དེ་ཡིས་ཕྱོགས་བཅུ་ཀུན་ནས་སངས་རྒྱས་རྣམས་ལས་འོད་ཟེར་ཆེན་པོའི་དབང་བསྐུར་བ་དམ་པ་ཐོབ་ཅིང་ཆོས་ཀྱི་རྒྱལ་ཚབ་ཏུ་དབང་བསྐུར་ཏེ། མདོ་ལས། དེ་ལ་ཏིང་ངེ་འཛིན་གྲངས་མེད་པ་འབུམ་ཕྲག་བཅུ་ཇི་སྙེད་པའི་ཐ་མ་ལ། བྱང་ཆུབ་སེམས་དཔའི་ཏིང་ངེ་འཛིན་ཐམས་ཅད་མཁྱེན་པའི་ཡེ་ཤེས་དང་ཁྱད་པར་མེད་པར་དབང་བསྐུར་བ་དང་ལྡན་པ་ཞེས་བྱ་བ་མངོན་དུ་གྱུར་ཏེ། དེ་མངོན་དུ་གྱུར་མ་ཐག་ཏུ། སྟོང་གསུམ་འབུམ་ཕྲག་བཅུའམ། འབུམ་ཕྲག་བཅུའི་གཏོས་དང་མཉམ་པའི་རིན་པོ་ཆེའི་པདྨ། རིན་པོ་ཆེ་རྣམ་པ་ཐམས་ཅད་ཀྱི་མཆོག་དང་ལྡན་པས་སྤྲས་པ་ཞེས་བྱ་བ་ནས་རྒྱས་པར་སྟོང་གསུམ་འབུམ་ཕྲག་བཅུར་ཚང་བའི་རྡུལ་རྙེད་ཀྱི། པདྨའི་འཁོར་དང་ལྡན་པ་འབྱུང་བར་འགྱུར་ཏེ། བྱང་ཆུབ་སེམས་དཔའ་དེའི་ལུས་ཀྱང་དེ་དང་འཚམ་ཞིང་དེའི་རྐྱེན་དུ་བབ་པར་གནས་སོ། །དེ་ཏིང་ངེ་འཛིན་དེ་ཐོབ་མ་ཐག་ཏུ་པདྨ་དེ་ལ་འདུག་པར་ཀུན་དུ་སྣང་ངོ༌། །དེ་དེ་ལ་འདུག་པ་དང་། སངས་རྒྱས་བཅོམ་ལྡན་འདས་ཀྱི་ཞིང་ཀུན་ནས་གདན་འཛོམ་པ་རྣམས་ཀྱིས། མཛོད་སྤུ་ནས་འོད་ཟེར་དག་བྱུང་ནས། བྱང་ཆུབ་སེམས་དཔའ་དེ་ལ་དབང་བསྐུར་བར་མཛད་དོ། །ཞེས་པའི་བར་དུ་གསུངས་པ་ལྟ་བུའོ། །དེའི་ཚེ། འདིའི་ཡེ་ཤེས་ཀྱི་ཕ་རོལ་དུ་ཕྱིན་པ་ལྷག་པར་ཆེས་ཡོངས་སུ་དག་པར། མཆོག་ཏུ་བྱུང་བར་འགྱུར་བའང་ཡིན་ལ། ཆར་སྤྲིན་རྣམས་ལས་ཆུ་ཆར་ཚད་མེད་པ་འབབ་པ་ཇི་ལྟ་བ་དེ་བཞིན་དུ། འགྲོ་བ་འཇིག་རྟེན་པ་རྣམས་ཀྱི་དགེ་པའི་ལོ་ཏོག་མངོན་པར་སྤེལ་བའི་ཆེད་དུ། རྒྱལ་བའི་སྲས་པོ་དེ་ལས་ཀྱང་ལྷུན་གྱིས་གྲུབ་པར་དམ་པའི་ཆོས་ཀྱི་ཆར་ཡང་མངོན་པར་འབབ་པར་འགྱུར་རོ།།དེའི་འདིར་ས་དེ་ནི་ཆོས་ཀྱི་སྤྲིན་ཞེས་བྱའོ། །དབུ་མ་ལ་འཇུག་པ་ལས་ཆོས་ཀྱི་སྤྲིན་ཞེས་བྱ་བ་སྟེ་བྱང་ཆུབ་སེམས་དཔའ་སེམས་བསྐྱེད་པ་བཅུ་པའི་བཤད་པའོ།། །། ། གཉིས་པ་ལ། ས་དང་པོ་དང་། གཉིས་པ་དང་། གསུམ་པ་སོགས་དང་། བརྒྱད་པ་དང་། དགུ་པ་དང་། བཅུ་པའི་ཡོན་ཏན་བཤད་པའི་དྲུག་གི་དང་པོ་ནི། ། ད་ནི་སེམས་བསྐྱེད་པ་དང་པོ་ནས་བསམས་ནས་དེ་དག་གི་ཡོན་ཏན་གྱི་གྲངས་ཐོབ་པའི་དབང་དུ་བྱས་ནས། གང་གི་ཚེ། ས་དང་པོ་ཐོབ་པ་དེའི་ཚེ་རྒྱལ་བའི་སྲས་པོ་འདིས་ནི་སྐད་ཅིག་ཐང་གཅིག་ཡུད་ཙམ་གཅིག་ལ་སངས་རྒྱས་བརྒྱ་མཐོང་ཞིང་། སངས་རྒྱས་དེ་དག་གི་བྱིན་གྱིས་བརླབས་ཀྱང་བྱང་ཆུབ་སེམས་དཔའ་འདི་ཡིས་རྟོགས་ཤིང་ཁོང་དུ་ཆུད་པ་དང་། དེ་ཉིད་ཀྱི་ཚེ་ན་བསྐལ་པ་བརྒྱར་གནས་ཤིང་སྔོན་དང་ཕྱི་མའི་བསྐལ་པ་བརྒྱའི་མཐར་ཡང་ཡེ་ཤེས་ཀྱི་གཟིགས་པ་ཡང་དག་པར་འཇུག་པ་དང་། བློ་ལྡན་བྱང་ཆུབ་སེམས་དཔའ་སྐད་ཅིག་དེ་ཉིད་ལ་ཏིང་ངེ་འཛིན་བརྒྱ་ཕྲག་ལ་སྙོམས་པར་འཇུག་ཅིང་གཏོང་ཞིང་ལྟ་བར་ཡང་བྱེད་དེ། མི་མཇེད་སོགས་འཇིག་རྟེན་གྱི་ཁམས་བརྒྱ་འདི་ཡིས་ཀུན་ནས་གཡོ་ཞིང་ཞིང་བརྒྱ་སྣང་བར་ཡང་ནུས་ལ། དེ་བཞིན་དུ་རྫུ་འཕྲུལ་གྱིས་བྱང་ཆུབ་སེམས་དཔའ་དེ་སེམས་ཅན་བརྒྱ་ཕྲག་སྨིན་པར་བྱེད་ཅིང་། བརྒྱ་ཕྲག་གྲངས་དང་རྗེས་སུ་འབྲེལ་བའི་ཞིང་དག་ཏུ་ཡང་འགྲོ་བར་འགྱུར་ལ། རྒྱལ་སྲས་དེས་ནི་ཆོས་ཀྱི་སྒོ་བརྒྱ་རྣམས་ཡང་དག་པར་འབྱེད་པར་བྱེད་ཅིང་། ཐུབ་དབང་སྲས་བྱང་ཆུབ་སེམས་དཔའ་རང་གི་ལུས་ལ་བྱང་ཆུབ་སེམས་དཔའ་འམ་ལུས་བརྒྱ་ཕྲག་གཅིག་རྣམས་ཀུན་ནས་སྟོན་པར་བྱེད་པའང་ཡིན་ཏེ། རང་གི་འཁོར་དང་བཅས་པས་མཛེས་ཤིང་འབྱོར་པའི་ལུས་ནི་རེ་རེ་ཞིང་། འཁོར་གྱི་གྲངས་རྒྱལ་བའི་སྲས་པོ་བརྒྱ་ཕྲག་དག་དང་རྗེས་སུ་འབྲེལ་པའང་སྟོན་པར་བྱེད་དེ། མདོ་ལས། རབ་ཏུ་བྱུང་ནས་ཀྱང་སྐད་ཅིག་ཐང་གཅིག་ཡུད་ཙམ་གཅིག་ལ་ཏིང་ངེ་འཛིན་བརྒྱ་རབ་ཏུ་ཐོབ་ཅིང་། དེ་དེ་དག་ལ་སྙོམས་པར་ཡང་འཇུག་པ་དང་། སངས་རྒྱས་བརྒྱ་མཐོང་བ་དང་། དེ་དག་གིས་བྱིན་གྱིས་བརླབས་ཀྱང་ཡང་དག་པར་ཤེས་པ་དང་། འཇིག་རྟེན་ཁམས་བརྒྱ་གཡོ་བར་བྱེད་པ་དང་། ཞིང་བརྒྱར་ཡང་འགྲོ་བ་དང་འཇིག་རྟེན་གྱི་ཁམས་བརྒྱ་སྣང་བར་བྱེད་པ་དང་། སེམས་ཅན་བརྒྱ་ ཡོངས་སུ་སྨིན་པར་བྱེད་པ་དང་། བསྐལ་པ་བརྒྱར་གནས་པར་བྱེད་པ་དང་། བསྐལ་པ་བརྒྱ་ལ་སྔོན་དང་ཕྱི་མའི་མཐར་འཇུག་པ་དང་། ཆོས་ཀྱི་སྒོ་བརྒྱ་རྣམ་པར་འབྱེད་པ་དང་། ལུས་བརྒྱ་ཀུན་དུ་སྟོན་པ་དང་། ལུས་རེ་རེ་ཡང་འཁོར་བྱང་ཆུབ་སེམས་དཔའ་བརྒྱ་བརྒྱ་དང་ལྡན་པར་ཀུན་དུ་སྟོན་པའོ་ཞེས་སོ། །ཐམས་ཅད་དུ་བརྒྱ་སྨོས་པ་ནི་ངེས་པར་འབྱུང་བ་ཉིད་ཀྱིས། ཐབས་ལ་མཁས་པ་ཉིད་ཀྱིས་ནི། གྲངས་མེད་པ་ལས་གྲངས་མེད་པར་ཡོང་ངོ་ཞེས་ཟེར་རོ། །ཏིང་འཛིན་ཐུབ་མཐོང་བྱིན་བརླབས་ཤེས། །གཡོ་འགྲོ་སྣང་སྨིན་བསྐལ་པར་གནས། །སྔོན་ཕྱི་ཆོས་སྒོ་ལུས་བརྒྱ་སྟོན། །ལུས་རེར་རྒྱལ་སྲས་བརྒྱ་རེས་བསྐོར། །ཁ་ཅིག་ཏིང་འཛིན་གྱི་བྱིན་བརླབས་ཟེར་བ་ནི་ནོར་བའོ། །དེ་ལ་གཡོ་བས་གདུལ་བྱ་འདུན་པར་བྱེད་ལ། འགྲོ་བ་དང་སྣང་བས་གདུལ་བྱའི་གནས་སུ་རིམ་པ་བཞིན་སོང་ཞིང་མཐོང་ནས་སྨིན་པར་བྱེད་དོ། །འཇུག་པས་ནི་སྔོན་དང་ཕྱི་མའི་མཐའ་ལ་སེམས་ཅན་རྣམས་ཀྱི་སྡིག་པ་དང་བྲལ་བའི་ཆེད་དུ། ལས་ཀྱི་སྐྱེ་རྒྱུད་སྟོན་པར་བྱེད་དོ། །རྣམ་པར་འབྱེད་པས་ནི། རང་གི་བློ་གྲོས་སྨིན་པའི་ཆེད་དུ་ཆོས་ཀྱི་རྣམ་གྲངས་རྣམས་ཀྱི་དོན་སེམས་སོ། ། གསུམ་པ་ནི། བློ་ལྡན་བྱང་ཆུབ་སེམས་དཔའ་ས་རབ་ཏུ་དགའ་བ་ལ་གནས་པས་ཡོན་ཏན་བརྒྱ་ཕྲག་བཅུ་གཉིས་པོ་དེ་དག་ནི་ཐོབ་པར་གྱུར་ནས་དེ་བཞིན་ཁོ་ནར་ས་གཉིས་པ་དྲི་མ་མེད་པ་ལ་གནས་པས་ཡོན་ཏན་དེ་དག་སྟོང་ཕྲག་བཅུ་གཉིས་ནི་ཡང་དག་པར་ཐོབ་པར་འགྱུར་ཏེ། སྐད་ཅིག་གཅིག་ལ་སངས་རྒྱས་སྟོང་མཐོང་བ་ལ་སོགས་པའོ། ། གཉིས་པ་ནི། ཡོན་ཏན་དེ་དག་ཉིད་སེམས་བསྐྱེད་པ་གསུམ་པ་ལ་སོགས་པ་ཇི་སྐད་བཤད་པའི་ཡོན་ཏན་རྣམས་འབུམ་ཕྲག་དང་། བཞི་པ་ལ། བྱེ་བ་ཕྲག་བརྒྱ་ཐོབ་ཅིང་ལྔ་པ་ལ། བྱང་ཆུབ་སེམས་དཔའ་དེ་ཡིས་བྱེ་བ་སྟོང་འགྱུར་ཐོབ་ལ། དེ་ནས་དྲུག་པ་ལ་བྱེ་བ་བརྒྱ་ཕྲག་སྟོང་འགྱུར་སྟེ་བྱེ་བ་འབུམ་ལ་ཐོབ་ཅིང་། བདུན་པ་ལ་བྱེ་བ་ཕྲག་ཁྲག་ཁྲིག་ཕྲག་བརྒྱུར་རྫོགས་པར་སྒྱུར་བ་དང་། སླར་ཡང་སྟོང་ཕྲག་ཏུ་ཡང་དག་པར་ནི་སྒྱུར་བ་མཐའ་དག་སྟེ། ཡོན་ཏན་དེ་དག་བྱེ་བ་ཁྲག་ཁྲིག་ཕྲག་འབུམ་རབ་ཏུ་ཐོབ་པར་འགྱུར་རོ། ། བཞི་པ་ནི། དེ་ཡན་ཆད་ཡོན་ཏན་ལ་གྲངས་ཀྱིས་བགྲངས་པར་མི་ནུས་པས་རྡུལ་ཕྲ་རབ་ཀྱིས་ཡོངས་སུ་བགྲང་བར་བཤད་པ། སེམས་བསྐྱེད་པ་བརྒྱད་པ་མི་གཡོ་བའི་སར་གནས་པའི་བྱང་ཆུབ་སེམས་དཔའ་རྣམ་རྟོག་མེད་པ་དེས་སྟོང་གསུམ་བརྒྱ་ཕྲག་སྟོང་བསྡོམས་པ་སྟེ། སྟོང་གསུམ་འབུམ་གྱི་འཇིག་རྟེན་ན་རྡུལ་ཕྲ་རབ་ཀྱི་ཚད་ཇི་སྙེད་ཡོད་པ་དེ་རྣམས་དང་གྲངས་མཉམ་པའི་ཡོན་ཏན་ཇི་སྐད་བཤད་པ་དག་ནི་ཐོབ་པར་འགྱུར་རོ། ། ལྔ་པ་ནི། སེམས་བསྐྱེད་པ་དགུ་པ་ལེགས་པའི་བློ་གྲོས་ལ་གནས་པའི་བྱང་ཆུབ་སེམས་དཔའ་དེས་ནི་སྔར་ཇི་སྐད་བསྟན་པའི་ཡོན་ཏན་དག་སྟོང་གསུམ་གྲངས་མེད་པ་བརྒྱ་ཕྲག་སྟོང་དུ་ཡང་དག་པར་བསྡོམས་པ་ཕྲག་བཅུ་སྟེ། སྟོང་གསུམ་གྲངས་མེད་འབུམ་ཕྲག་བཅུའི་རྡུལ་ཕྲ་རབ་གྱི་ཚད་དང་མཉམ་པ་ཐོབ་པར་འགྱུར་རོ། ། དྲུག་པ་ལ། སྔར་བསྟན་པའི་ཡོན་ཏན་གྱི་གྲངས་དང་། ཡོན་ཏན་གཞན་ཡང་ཚད་མེད་པར་བསྟན་པ་གཉིས་ཀྱི། དང་པོ་ནི། རེ་ཤིག་སྟེ། ཡོན་ཏན་མ་བརྗོད་པ་རྣམས་ཀྱང་བསྡུ་བའི་ཕྱིར་སེམས་བསྐྱེད་པ་བཅུ་པ་འདིར་བྱང་ཆུབ་སེམས་དཔའ་དེའི་ཡོན་ཏན་སྔར་ཇི་སྐད་བསྟན་པ་དག་ངག་གི་སྤྱོད་ཡུལ་ལས་ཆེས་འདས་པས་བརྗོད་དུ་མེད་པར་གྱུར་ཅིང་། ངག་གི་སྤྱོད་ཡུལ་མ་ཡིན་པ་བརྗོད་དུ་མེད་པ་སྟེ། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པ་བསྡོམས་པ་རྣམས་ནི་རྡུལ་ཕྲ་རབ་དག་ཇི་སྙེད་ཡོད་པ་དེ་སྙེད་ཐོབ་པར་འགྱུར་རོ། །རེ་ཞིག་གི་སྒྲས་ནི་དེ་ཙམ་ཁོ་ནར་ཟད་པ་ནི་མ་ཡིན། ཞེས་ཡོན་ཏན་བརྗོད་པར་བྱ་བ་ལ་གོ་རིམ་སྟོན་པར་བྱེད་དོ། ། ། གཉིས་པ་ནི། བྱང་ཆུབ་སེམས་དཔའ་སེམས་བཅུ་པ་བསྐྱེད་པ་འདིས་རྣམ་པར་རྟོག་པ་མེད་བཞིན་དུ་རང་གི་ལུས་ཀྱི་བ་སྤུའི་ཁུང་བུ་རེ་རེར། རེ་རེ་ཞིང་ཡང་བྱང་ཆུབ་སེམས་དཔའ་གཞལ་གྱིས་མི་ལང་བའི་འཁོར་རྣམས་དང་ལྷན་ཅིག་ཏུ་བཞུགས་པའི་རྫོགས་པའི་སངས་རྒྱས། སངས་རྒྱས་ཀྱི་སྐུ་བགྲང་བ་ལས་འདས་པ་སྐད་ཅིག་སྐད་ཅིག་ལ་རྣམ་པ་གཞན་དང་གཞན་དུ་ཡང་སྟོན་པར་ནུས་ལ། ད་བཞིན་དུ།དེ་དག་ལས་གཞན་ལྷ་དང་ལྷ་མིན་དང་མི་ལ་སོགས་པ་འགྲོ་བ་ལྔའི་འཁོར་བ་དག་ཀྱང་མ་འདྲེས་པར་བ་སྤུའི་ཁུང་བུ་རེ་རེར་སྐད་ཅིག་ལ་ནི་སྟོན་པར་ནུས་ཤིང་། ཀྱང་གི་སྒྲ་ནི་མ་སྨོས་པ་བསྡུ་བའི་དོན་དུ་སྟེ། བརྒྱ་བྱིན་དང་། ཚངས་པ་དང་། ། འཇིག་རྟེན་སྐྱོང་བ་དང་། མིའི་རྒྱལ་པོ་དང་། ཉན་ཐོས་དང་། རང་སངས་རྒྱས་དང་། དེ་བཞིན་གཤེགས་པས་འདུལ་བའི་སེམས་ཅན་རྣམས་ལ། བརྒྱ་བྱིན་ལ་སོགས་པའི་གཟུགས་བཟུང་ནས་ལྷུན་གྱིས་གྲུབ་པའི་ཆོས་སྟོན་པར་ནུས་སོ་ཞེས་སོགས་ཀྱི་དོན་སྡུད་པའོ། །ཡོན་ཏན་གྱི་ཁྱད་པར་རྣམས་རྒྱས་པར་ནི་མདོ་ཉིད་ལས་བཙལ་བར་བྱའོ། །བྱང་ཆུབ་སེམས་དཔའི་སའི་ཡོན་ཏན་བཤད་ཟིན་ཏོ། ། གཉིས་པ་ལ། གནས་གང་དུ་བྱང་ཆུབ་བརྙེས་པ་དང་། བྱང་ཆུབ་པ་དང་། བྱང་ཆུབ་པའི་ངོ་བོ་སྐུའི་རྣམ་བཞག་དང་། ཚུལ་ཇི་ལྟར་བྱང་ཆུབ་གཅིག་ལ་གསུམ་དུ་བསྟན་པ་དགོངས་པ་ཅན་དུ་བཤད་པ་དང་། བྱང་ཆུབ་པ་དང་བཞུགས་པའི་དུས་བསྟན་པ་དང་ལྔའི། དང་པོ་ནི། དེ་ལྟར་རྒྱུ་ཕུན་སུམ་ཚོགས་པ་ཡོན་ཏན་དང་བཅས་པ་བཤད་ནས། དེའི་འོག་ཏུ་འབྲས་བུ་ཕུན་སུམ་ཚོགས་པ་སངས་རྒྱས་ཀྱི་སའི་ཡོན་ཏན་ཅུང་ཟད་ཙམ་ཞིག་བརྗོད་པར་འདོད་པས། བསྟོད་པ་སྒྲུབ་པའི་སྒོ་ནས་སངས་རྒྱས་བཅོམ་ལྡན་འདས་ཀྱི་དབང་དུ་བྱས་ཏེ་བཤད་པ་གང་གི་ཕྱིར་སྟོན་ཀའི་ནམ་མཁའ་དྲི་མ་མེད་པ་ལ་ཚེས་བཅོ་ལྔའི་ཟླ་བ་ཉ་གང་པས་སྣང་བ་གསལ་བས་མུན་པ་སེལ་བའི་སྒོ་ནས་འགྲོ་བ་མ་ལུས་པ་གསལ་བར་འགྱུར་བའི་ཕྱིར་སྣང་བར་བྱེད་ནུས་པ་དེ་བཞིན་དུ། སྔོན་སངས་རྒྱས་ཀྱི་ཆོས་རྣམས་ཐོབ་པ་ལ་གེགས་བྱེད་པའི་མུན་པ་སྦྱོང་བར་མཛད་པ་ཐུགས་བསྐྱེད་པ་བཅུ་པ་བརྙེས་པའི་ཚེ་རང་ཉིད་ཀྱིས་སངས་རྒྱས་ཀྱི་ཆོས་རྣམས་མངོན་དུ་བྱ་ནུས་པར་མཁྱེན་ནས་དུས་ཕྱིས་སྟོབས་བཅུ་བསྐྱེད་ཅིང་ཡོངས་སུ་རྫོགས་པའི་སངས་རྒྱས་ཀྱི་ས་ལ་བཅོམ་ལྡན་འདས་ཁྱོད་ཀྱིས་སླར་ཡང་འབད་པར་གྱུར་ཅིང་། གང་གི་དོན་དུ་འབད་པ་འདི་བརྩམས་པར་གྱུར་པའི་གོ་འཕངས་མཆོག་བླ་ན་མེད་པའི་ཡེ་ཤེས་དེ་ཡང་འོག་མིན་གྱི་གཞལ་ཡས་ཁང་དུ་ནི་བཅོམ་ལྡན་འདས་ཁྱོད་ཀྱིས་བརྙེས་པར་གྱུར་ཏོ། །དེ་ནི་སྤྲོས་པ་ཐམས་ཅད་ཉེ་བར་ཞི་བ་དང་། སྟོབས་ལ་སོགས་པའི་ཡོན་ཏན་མཐའ་དག་འདིར་མཐར་ཐུག་ཅིང་། ཕུལ་དུ་བྱུང་བ་དང་། དེ་དང་འདྲ་བའི་གོ་འཕངས་གཞན་མེད་པ་དང་། གོང་ན་མེད་པའི་ཕྱིར་མཚུངས་པ་མེད་པའོ། ། འདིར། ཉན་ཐོས་སྡེ་པ་དང་། ཐེག་ཆེན་ཐུན་མོང་གི་རྣམ་བཞག་རྣམས་སུ་འདོད་ཁམས་སུ་སངས་རྒྱས་པར་བཤད་ལ། ཐེག་ཆེན་ཐུན་མོང་མ་ཡིན་པའི་མདོ་རྒྱུད་དགོངས་འགྲེལ་དང་བཅས་པ་རྣམས་སུ། འོག་མིན་དུ་སངས་རྒྱས་པ་འབའ་  ཞིག་གསུངས་ཏེ། རིམ་པ་བཞིན་སྤྲུལ་སྐུ་དང་། ལོངས་སྐུའི་དབང་དུ་བྱས་པའོ། ། ཁ་ཅིག །དཀའ་བ་སྤྱོད་པའི་དུས་སུ་འོག་མིན་དུ་བྱོན་ནས། སངས་རྒྱས་པར་པོར་འདོད་པ་ནི་མི་འཐད་དེ། རྒྱན་སྟུག་པོ་བཀོད་པ་ལས། སངས་རྒྱས་ཐམས་ཅད་འོག་མིན་དུ། །སངས་རྒྱས་མ་གྱུར་འདོད་ཁམས་སུ། །སངས་རྒྱས་མཛད་པ་མི་མཛད་དོ། །ཞེས་དང་། སློབ་དཔོན་གྱིས། འོག་མིན་གཞལ་ཡས་ཁང་དུ་ནི།། དེ་ཉིད་མངོན་སུམ་བྱ་བར་བཞེད། །སྤྲུལ་པའི་སྐུ་རྣམས་བྱང་ཆུབ་པ། །ས་ཡི་སྟེང་དུ་སྟོན་པར་བཞེད། །ཞེས་དང་། ངག་དབང་གྲགས་པས། དཔལ་ལྡན་སྟུག་པོ་བཀོད་པ་ཉིད་དུ་དོན་དམ་ཐུགས་ཆུད་ཅིང་། །དགའ་ལྡན་སྐྱེ་བོའི་དོན་མཛད་ངོར་ནི་དམ་པ་ཏོག་དཀར་གྱུར། །དེ་ནས་འདིར་ནི་འགྲོ་བའི་དོན་དུ་ཤཱཀྱའི་ཏོག་གྱུར་གང་། །འཆི་བདག་ལས་རྒྱལ་སྒྱུ་མའི་སྐུར་སྟོན་དེ་ནི་རྒྱལ་གྱུར་ཅིག །ཅེས་པ་ལྟར། ཐོག་མར་འོག་མིན་དུ་སངས་རྒྱས་ནས་འདོད་ཁམས་སུ་མཛད་པ་བཅུ་གཉིས་ཀྱི་ཚུལ་སྟོན་པ་ཐེག་ཆེན་གྱི་མདོ་རྒྱུད་བསྟན་བཅོས་ཐམས་ཅད་ཀྱི་དགོངས་པ་ཡིན་པའི་ཕྱིར་རོ། །འོག་མིན་གྱི་གནས་ནི། ཁ་ཅིག་གནས་གཙང་མའི་འོག་མིན་ལ་འདོད་པ་མི་འཐད་དེ། ལང་ཀར་གཤེགས་པ་ལས། གཙང་མའི་གནས་དག་རྣམ་སྤངས་པའི། །འོག་མིན་གནས་ནི་ཉམས་དགའ་བར། ། ཡང་དག་རྫོགས་སངས་དེར་སངས་རྒྱས། །སྤྲུལ་པ་འདི་ནི་སྔོན་སངས་རྒྱས། ། ཞེས་པ་དང་འགལ་བའི་ཕྱིར་རོ། །ཁ་ཅིག །མདོ་དེས་འཁྲུལ་གཞི་བྱས་ནས་གཟུགས་ཁམས་སུ་མ་གཏོགས་པར་འདོད་པའང་མདོ་དེ་ཉིད་ལས། འདོད་པའི་ཁམས་དང་གཟུགས་མེད་དུ། །སངས་རྒྱས་རྣམ་པར་སངས་མི་རྒྱ། །གཟུགས་ཀྱི་ཁམས་ཀྱི་འོག་མིན་དུ། །འདོད་ཆགས་བྲལ་ཁྱོད་འཚང་རྒྱའོ། །ཞེས་པ་དང་འགལ་ལོ། །དེའང་། གདུལ་བྱའི་སྣང་བའི་དབང་དུ་བྱས་པ་ཡིན་གྱི། ཡང་དག་པར་ན་སེམས་སྒྲིབ་པ་ཐམས་ཅད་དང་བྲལ་བ་ལས་ལོགས་ན་འོག་མིན་མེད་དེ། ཆོས་དབྱིངས་བསྟོད་པ་ལས། དབང་ཕྱུག་ཆེན་པོའི་གནས་མཆོག་དང་། །འོག་མིན་ཉིད་དེ་རྣམ་མཛེས་པ། །ཤེས་པ་གསུམ་པོ་གཅིག་ཉིད་དུ། །འདྲེས་པར་གྱུར་ལ་བདག་སྨྲའོ།་།ཞེས་དང་། དེའི་དོན། ལང་ཀར་གཤེགས་པ་ལས་ཀྱང་འབྱུང་ངོ༌། ། གཉིས་པ་ལ་དངོས་དང་རྩོད་པ་སྤང་བ་གཉིས་ཀྱི། དང་པོ་ནི། དེར་མངོན་པར་རྫོགས་པར་འཚང་རྒྱུ་བ་ན། བཅོམ་ལྡན་འདས་ཀྱིས་སྐད་ཅིག་གཅིག་ཁོ་ན་ལ་ཐམས་ཅད་མཁྱེན་པའི་ཡེ་ཤེས་བརྙེས་སོ། །ཞེས་བསྟན་པའི་ཕྱིར། ཇི་ལྟར་བུམ་པ་དང་འཁར་གཞོང་ལ་སོགས་པ་སྣོད་ཀྱི་དབྱེ་བས་ཐ་དད་ཀྱང་། སྒྲིབ་པ་མེད་པ་ཉིད་དུ་མཚུངས་པས་དེ་དག་གི་ནང་གི་ནམ་མཁའ་ལ་དབྱེ་བ་ཐ་དད་པ་མེད་པ་དེ་ལྟར་གཟུགས་དང་ཚོར་བ་ལ་སོགས་པ་རྣམ་མཁྱེན་གྱི་བར་གྱི་དངོས་པོ་འཇིག་རྟེན་པ་དང་། གྲུབ་མཐའ་སྨྲ་བ་རྣམས་ཀྱི་ངོ་བོ་ཉིད་དང་། ཁྱད་པར་སྣ་ཚོགས་སུ་སྒོ་བརྟགས་པས་བྱས་པའི་དབྱེ་བ་ཐ་དད་རྣམས་སུ་བརྟགས་ཀྱང་། ཐ་དད་དེ་དག་དེ་ཁོ་ན་ཉིད་སྐྱེ་བ་མེད་པའི་མཚན་ཉིད་ཅན་ལ་མེད་དེ། སྤྲོས་པ་ཐམས་ཅད་ཉེ་བར་ཞི་བའི་ཕྱིར་རོ། །དེའི་ཕྱིར་གཟུགས་ནས་རྣམ་མཁྱེན་གྱི་བར་ལ་རོ་མཉམ་པ་ཉིད་དུ་ཡང་དག་པར་མཁྱེན་པའི་སྐད་ཅིག་གཅིག་ཁོ་ནས་ཐུགས་སུ་ཆུད་པར་མཛད་པར་གྱུར་ནས་མཁྱེན་བཟང་བཅོམ་ལྡན་འདས་ཁྱོད་ཀྱིས་མཁྱེན་པའི་སྐད་ཅིག་གཅིག་གིས་ནི་ཤེས་བྱ་མ་ལུས་པ་ཐུགས་སུ་ཆུད་དེ། ཐམས་ཅད་མཁྱེན་པའི་ཡེ་ཤེས་བརྙེས་སོ། །དོན་ནི། ཆོས་ཐམས་ཅད་ཀྱི་གནས་ལུགས་སྤྲོས་པ་དང་མཚན་མ་ཐམས་ཅད་གདོད་མ་ནས་ཉེ་བར་ཞི་བ་ལ་དེ་ལྟར་ཡང་ནས་ཡང་དུ་གོམས་པར་བྱས་པས་ཆོས་ཐམས་ཅད་ལ་སྤྲོས་པ་དང་མཚན་མའི་བག་ཆགས་ཐ་སྙད་དུ་ཡང་ཉེ་བར་ཞི་བའི་དུས་དེ་ཉིད་ལ་ཆོས་ཐམས་ཅད་མངོན་པར་རྫོགས་པར་བྱང་ཆུབ་པ་ཞེས་ཐ་སྙད་དུ་བྱས་པ་ཡིན་ཏེ། ཤེས་བྱ་ཐམས་ཅད་ལ་མ་རྟོགས་པ་དང་ལོག་པར་རྟོགས་པ་དང་ཐེ་ཚོམ་ཐམས་ཅད་ཆོད་པའི་ཕྱིར་དང་། ཆོས་ཐམས་ཅད་ཀྱི་ཡིན་ལུགས་དང་ཡེ་ཤེས་ཀྱི་རྟོགས་ཚུལ་གཉིས། གཉིས་སུ་མེད་ཅིང་དབྱེ་བར་མི་ནུས་པའི་ཕྱིར་དང་། དེ་ལས་གོང་དུ་གཏོགས་པའི་བོགས་དབྱུང་དུ་མེད་པའི་ཕྱིར་རོ། །འདིར། སངས་རྒྱས་ཀྱི་ཤེས་བྱ་མཁྱེན་ཚུལ་མཐའ་ཅུང་ཟད་དཔྱད་ན། ཉན་ཐོས་སྡེ་པ་དག །ཇི་ལྟ་བ་མཁྱེན་པའི་ཚུལ། མཛོད་ལས། དྲི་མེད་བཅུ་དྲུག་གཞན་རྣམ་མེད། །ཞེས་པ་ལྟར། ཐེག་པ་གཉིས་ཀྱི་འཕགས་པ་གང་གི་ཇི་ལྟར་མཁྱེན་པའི་ཡེ་ཤེས་ཡིན་ཀྱང་། བདེན་པ་བཞི་ལ་དམིགས་ནས་མི་རྟག་སོགས་བཅུ་དྲུག་གང་ཡང་རུང་བའི་རྣམ་པ་ཅན་དུ་འདོད་ལ། ཇི་སྙེད་པ་མཁྱེན་པའི་ཡེ་ཤེས་ཀྱང་། མཛོད་འགྲེལ་ལས། ཁོ་བོ་ཅག་ནི་ཐམས་ཅད་མ་མཁྱེན་པ་བཞོམ་དུ་གྱུར་པའི་ཕྱིར། སངས་རྒྱས་ཐམས་ཅད་མཁྱེན་པ་ཡིན་པར་ནི་མི་སྨྲའོ་ཞེས་དང་། རྒྱུན་གྱིས་སྤྱོད་པའི་ཕྱིར་ན་དཔེར། །མེ་ཡིས་ཐམས་ཅད་སྲེག་འདོད་ལྟར། །དེ་བཞིན་ཐམས་ཅད་མཁྱེན་འདོད་བྱའི། །ཅིག་ཅར་ཐམས་ཅད་མཁྱེན་ཕྱིར་མིན། ། ཞེས་དང་། ཤེས་པ་གཅིག་གིས་ཆོས་ཐམས་ཅད་ཤེས་པར་འགྱུར་བ་ཡོད་དམ་ཞེ་ན། མེད་དེ། འོན་ཀྱང་། ཀུན་རྫོབ་གཅིག་པུས་རང་ཚོགས་ལས། །གཞན་བདག་མེད་ཉིད་རིག་འགྱུར་ཞེས་པ་ལྟར། ཡེ་ཤེས་སྐད་ཅིག་མ་གཅིག་གིས་ཤེས་བྱ་ཐམས་ཅད་ཅིག་ཅར་མཁྱེན་པ་མ་ཡིན་གྱི། རིམ་གྱིས་མཁྱེན་པ་དང་། མང་པོ་    མཁྱེན་པ་ལ་ཐམས་ཅད་མཁྱེན་པར་ཐ་སྙད་བྱས་ཞེས་དང་། དེའང་རང་མི་རིག་ཅིང་། གཟུང་འཛིན་གཉིས་དང་བཅས་པ་ཡིན་ཞིང་། གཟུང་འཛིན་གཉིས་མེད་ན་ཀུན་རྫོབ་ཏུ་མི་རུང་ཟེར་ཏེ། ཕྱི་རོལ་དོན་གྲུབ་ལས། གཉིས་རྣམ་བྲལ་བའི་ཤེས་རབ་ལ། །རྣམ་པ་ཀུན་ཏུ་ཀུན་རིག་ཞེས། །བྱ་བ་འདི་ནི་ཡ་མཚན་ཆེ། ། དེ་ཕྱིར་འཛིན་པའི་ངོ་བོར་ཡོད་ཞེས་དང་། རིང་དང་ཕྲ་སོགས་ཤེས་པ་ལས། ། སྣ་ཚོགས་ཅན་ཞེས་བྱེ་བྲག་དབྱེའི། །ཐམས་ཅད་མཁྱེན་མིན་ཐལ་འགྱུར་ཕྱིར། ། གཉིས་ཀྱི་རྣམ་པ་ལས་གྲོལ་མིན་ཞེས་ཟེར་རོ། །རྣམ་རིག་པ་དག་ནི། ཇི་ལྟ་བ་མཁྱེན་པས་བདག་གཉིས་མེད་པའམ། གཟུང་འཛིན་གཉིས་མེད་པའི་ཡོངས་གྲུབ་མངོན་སུམ་དུ་གཟིགས་ཤིང་ཇི་སྙེད་པ་མཁྱེན་པས་ཡང་དག་པ་མིན་པའི་ཀུན་རྟོག་པའམ་རྣམ་རིག་ཙམ་གྱི་གཞན་དབང་གཟིགས་ཤིང་ཀུན་བརྟགས་ནི་མཉམ་བཞག་རྗེས་ཐོབ་གང་ལའང་མི་སྣང་ཟེར་རོ། །དབུ་མ་རང་རྒྱུད་པ་ཁ་ཅིག ། མཉམ་བཞག་ཏུ་ཆོས་ཐམས་ཅད་སྤྲོས་པ་དང་མཚན་མ་ཐམས་ཅད་ཉེ་བར་ཞི་བ་གཟིགས་ཤིང་། རྗེས་ཐོབ་ཏུ་རྟེན་འབྲེལ་སྣ་ཚོགས་སུ་སྣང་བ་འདི་སྒྲོ་མ་བརྟགས་པར་གཟིགས་ཟེར་ཞིང་། ཁ་ཅིག་རྗེས་ཐོབ་ཏུ་རྣམ་པར་རྟོག་པ་ཡོད་པར་འདོད་ལ། ཁ་ཅིག་མཉམ་བཞག་ཏུའང་སྣང་བ་སྣ་ཚོགས་སུ་སྣང་བ་འདི་མངོན་སུམ་དུ་གཟིགས་པར་འདོད་ཅིང་། འདས་མ་འོངས་མཁྱེན་ཚུལ་ལའང་། བྱེ་བྲག་སྨྲ་བས། ། འདས་པའི་ཤུགས་ལ་མ་འོངས་པ་རྟོགས་པ་དང་། ཁ་ཅིག་མ་འོངས་པའི་མཚན་མཚན། བརྟེན་ནས་རྟོགས་ཟེར་ཞིང་མདོ་སྡེ་པ་དང་། རྣལ་འབྱོར་སྤྱོད་པ་ཁ་ཅིག །བསམ་གྱིས་མི་ཁྱབ་པར་སྨྲ་བ་དང་། ཁ་ཅིག་འདས་མ་འོངས་རྣལ་འབྱོར་པའི་མཉམ་བཞག་ལ་མངོན་སུམ་དུ་སྣང་བས་ད་ལྟར་བ་ཡིན་ཞིང་། རྗེས་ཐོབ་Eདང་འཇིག་རྟེན་པ་རྣམས་ལ་འདས་མ་འོངས་ཡིན་ཟེར་རོ། །ཁ་ཅིག་འདས་པ་དང་མ་འོངས་པའི་ཡུན་གྱི་རྗེས་དཔག་ལ་བརྟེན་ནས་སངས་རྒྱས་ཀྱི་འདས་མ་འོངས་མངོན་སུམ་དུ་རྟོགས་པར་འདོད། དབུ་མ་ཁ་ཅིག །དུས་གཉིས་པོ་ད་ལྟར་གྱི་ཤུགས་ལ་རྟོགས་པར་འདོད་ཅིང་ཁ་ཅིག་ཡུལ་གཞན་གྱི་ཤེས་བྱ་མངོན་སུམ་དུ་རྟོགས་པ་བཞིན་དུ་དུས་གཉིས་པོ་མངོན་སུམ་དུ་རྟོགས་པར་འདོད་ལ། བོད་ཁ་ཅིག ། དུས་གཉིས་ཀྱི་རྣམ་པ་སྣང་ནས་རྟོགས་ཞེས་དང་། ཁ་ཅིག་འདས་མ་འོངས་ཀྱི་རིགས་ལ་ཚད་མ་ཡིན་ཞིང་། རྫས་མེད་པས་མ་མཁྱེན་ཀྱང་སྐྱོན་མེད་ཞེས་སྨྲ་ལ། ཁ་ཅིག་སྣ་ཚོགས་འདི་དག་མི་སྣང་བའི་ཚུལ་གྱིས་མངོན་སུམ་དུ་གཟིགས་ཟེར་བ་དང་། ཁ་ཅིག་མཉམ་བཞག་གི་ཡེ་ཤེས་ཀྱིས་ཆོས་ཅན་སྒྱུ་མ་ལྟ་བུ་མངོན་སུམ་དུ་རྟོགས་པས་ཆོས་ཉིད་ལ་ཤུགས་རྟོགས་ཀྱི་མངོན་སུམ་ཡིན་ཟེར་བ་དང་། ཁ་ཅིག མཉམ་བཞག་ཆོས་ཉིད་ལ་ཚད་མ་མིན་ཞིང་། ཆོས་ཅན་གྱི་སྐད་ཅིག་ལ་ཚད་མ་དང༌། རིགས་པ་དཔྱད་ཤེས་ཡིན་ལ་སོགས་སུ་སྨྲའོ། །དེ་ལ་དངོས་པོ་སྨྲ་བ་དག་གི་ཇི་ལྟ་བ་དང་ཇི་སྙེད་པ་མཁྱེན་པ་ནི་མི་འཐད་དེ། དེ་དག་གིས་བརྟགས་པའི་དངོས་པོ་ཐམས་ཅད་མཐའ་བཞིའི་སྐྱེ་བ་དགག་པ་དང་། རྣམ་པ་བདུན་གྱིས་དཔྱད་པ་སོགས་རིགས་པའི་ཚོགས་དུ་མས་དཔྱད་ན་མི་འཐད་པའི་ཕྱིར་དང་། ། དངོས་པོ་རང་བཞིན་གྱིས་ཡོད་པར་ཁས་བླངས་ན་རྟག་ཆད་ཀྱི་མཐར་ལྟུང་བས། དབུ་མའི་ལམ་གྱིས་ངེས་པར་མི་འབྱུང་བའི་ཕྱིར་དང་། དངོས་པོ་རང་བཞིན་གྱིས་ཡོད་ན་ལས་འབྲས་དང་གཞི་ལམ་འབྲས་གསུམ་ལ་སོགས་པ་འཇིག་རྟེན་དང་འཇིག་རྟེན་ལས་འདས་པའི་ཐ་སྙད་ཐམས་ཅད་མི་འབྱུང་བའི་ཕྱིར་དང་། ཆོས་རྣམས་ཀྱི་གནས་ལུགས་མི་རྟག་སོགས་དང་གཉིས་མེད་དུ་ཡོད་པ་ལ་རིགས་པས་གནོད་པའི་ཕྱིར་དང་། དེ་དག་ནི་སྟོང་ཉིད་ཀྱི་སྐབས་སུ་བཤད་པ་ལྟར། སྟོང་གཞི་དང་སྟོང་ཉིད་ཡོད་པ་ལ་ཡོད་པར་རྟོགས་པ་དང་། སྟོང་ཆོས་མེད་པ་ལ་མེད་པར་རྟོགས་པ་ཡང་དག་པའི་ལྟ་བར་འདོད་པ་ཡིན་ལ། ཡོད་པ་དང་མེད་པར་ཞེན་པ་ལ་ནི། གོང་དུ། བྱེད་པོ་ལས་ལ་བརྟེན་བྱས་ཤིང་ཞེས་སོགས་ཀྱི་སྐབས་ནས་བཤད་པ་ལྟར། རྟེན་ནས་གདགས་པའི་རྣམ་པར་གཞག་པ་ཇི་སྐད་བཤད་པ་ཐམས་ཅད་མི་རུང་སྟེ། ཡོད་པ་དང་མེད་པ་གང་ལའང་ལྟོས་པ་མི་འཐད་པའི་ཕྱིར་རོ། །བརྟེན་ནས་གདགས་པའི་རྣམ་པར་གཞག་པ་ཐམས་ཅད་མི་རུང་བའི་ཕྱིར། བདེན་པ་གཉིས་ཀ་ལས་ཉམས་པ་ཡིན་ནོ། །ཁྱད་པར་དུ་བྱེ་བྲག་སྨྲ་བས། ཤེས་བྱ་ཐམས་ཅད་ཅིག་ཅར་དང་། ཀུན་མི་མཁྱེན་པ། རྒྱུ་མེད་དང་གཞན་མི་རུང་བས་མ་རིག་པ་ལས་ཡིན་པར་འགྱུར་ཏེ། དུས་ཐམས་ཅད་རྫས་སུ་གྲུབ་པ་ལ་མི་མཁྱེན་པའི་ཕྱིར་རོ། །གཞན་དངོས་སྨྲ་བ་དང་། བོད་རྣམས་ལྟར་ན། སངས་རྒྱས་ཀྱི་ཡེ་ཤེས་ཀྱིས་འདས་མ་འོངས་མངོན་སུམ་དུ་གཟིགས་ན། དེ་དག་རྫས་སུ་ཡོད་པར་འགྱུར་ཞིང་། མ་གཟིགས་ན་མངོན་ཤེས་དྲུག་དང་། སྟོབས་བཅུ་དང་། མ་འདྲེས་པ་བཅོ་བརྒྱད་ལ་སོགས་པ་དུས་གསུམ་ལ་ཆགས་ཐོགས་མེད་པའི་ཡེ་ཤེས་རྣམས། མ་འཁྲུལ་བའི་ཡེ་ཤེས་སུ་འདོད་པ་དང་འགལ་ལོ། །འདས་མ་འོངས་མངོན་སུམ་གྱི་ཤུགས་རྟོགས་སུ་འདོད་པའང་མི་འཐད་དེ། དེ་དག་ཡོད་ན་མི་སྣང་བར་འགལ་ཞིང་། སྣང་ན་མངོན་སུམ་དུ་མི་རྟོགས་པར་འགལ་ལ། མེད་ན་ནི་ཤུགས་ཀྱིས་སྒྲུབ་པའི་ཚུལ་དུ་རྟོགས་པ་མི་འཐད་པའི་ཕྱིར་རོ། །མཉམ་བཞག་ལ། འདས་མ་འོངས་ད་ལྟར་བ་ཡིན་པའང་མི་འཐད་དེ། འདས་མ་འོངས་ཡོད་ན་ད་ལྟར་བར་མི་འཐད་ལ། ཁས་བླངས་དང་འགལ་ཞིང་། མེད་ནའང་ད་ལྟར་བར་མི་འཐད་ཅིང་། མཉམ་བཞག་ལ་སྣང་བ་མི་འཐད་པའི་ཕྱིར་རོ།། སངས་རྒྱས་ལ་རྗེས་དཔག་ཡོད་པར་ཡང་མི་འཐད་དེ། ཡུལ་ལྐོག་ཏུ་མ་གྱུར་པ་ནི་རྗེས་དཔག་ཏུ་མི་འཐད་ལ། ལྐོག་ཏུ་གྱུར་ན་ནི་ཤེས་བྱ་ཐམས་ཅད་ལ་མངོན་སུམ་པའི་སྤྱན་ཅན་དུ་མི་འཐད་པའི་ཕྱིར་རོ། །འདས་མ་འོངས་ཀྱི་རྣམ་པ་མངོན་སུམ་དུ་རྟོགས་པས་དེ་དག་མངོན་སུམ་དུ་རྟོགས་པའང་གྲུབ་མཐའ་དང་འགལ་ཏེ། བྱེ་བྲག་ཏུ་སྨྲ་བ་ནི། རྣམ་པའི་སྒོ་ནས་རྟོགས་པར་མི་འདོད་ལ། མདོ་སྡེ་པ་ནི། རྣམ་པ་གཏོད་བྱེད་ཀྱི་དོན་ཡོད་ན། དེ་དག་རྗེས་གྲུབ་ཏུ་འགྱུར་ལ། མེད་ན་བློ་འཁྲུལ་ཤེས་སུ་འགྱུར་པའི་ཕྱིར་རོ། །རྣམ་པ་ནི་རྣམ་པ་ལས་ཐ་དད་པའི་དོན་མི་འདོད་ཅིང་། རྣམ་བརྫུན་པ་ནི་དོན་དང་རྣམ་པ་གཉིས་ཀ་ཁས་མི་ལེན་པའི་ཕྱིར་རོ། །རང་རྒྱུད་པ་རྣམས་ཀྱང་ཐ་སྙད་རྣམ་བཞག་ཕལ་ཆེར་གྲུབ་མཐའ་སྨྲ་བ་དང་མཐུན་ཞིང་། ཐལ་འགྱུར་བ་ནི་དོན་དང་རྣམ་པ་ལ་སོགས་པ་དཔྱད་ནས་ཁས་མི་ལེན་ཞིང་། དེ་དག་སངས་རྒྱས་ཀྱི་ཡེ་ཤེས་ལ་དངོས་སུ་སྣང་བར་ཡང་ཁས་མི་ལེན་པའི་ཕྱིར། ཡུལ་གཞན་ན་ཡོད་པ་མཁྱེན་པ་བཞིན་དུས་གཞན་ན་ཡོད་པ་མངོན་སུམ་དུ་མཁྱེན་ཟེར་བ་མི་འཐད་དེ། ཡུལ་དུས་དེར་དོན་ལ་ཡོད་ན་ནི་ཡུལ་དུས་གཞན་དུ་ཡོད་པར་འགལ་ལ། མེད་ན་ནི་མངོན་སུམ་དུ་སྣང་བ་མི་འཐད་པས་དུས་ད་ལྟར་ཡུལ་ལའང་རྒལ་ཞིང་བརྟག་པ་མཚུངས་པའི་ཕྱིར་རོ། །རྣལ་འབྱོར་སྤྱོད་པ་བ་རྣམས་ཀྱི་ཐམས་ཅད་མཁྱེན་པའང་མི་འཐད་དེ། བི་མ་ལ་མི་ཏྲས། གཉིས་སུ་མེད་པའི་ཤེས་པ་དོན་དམ་པར་ཡོད་པ་ཁས་ལེན་པ་ཡང་རྒྱུད་ཐ་དད་པར་འཇུག་པ་རྣམས་ལ། དེ་རྣམས་ཀྱི་ཤེས་པ་རྣམས་འཛིན་ན། ཇི་ལྟར་གཉིས་སུ་མེད་པ་ཡིན། འོན་ཏེ་དོན་ཡོད་པ་ལ་མི་འཛིན་ན་ནི་ཇི་ལྟར་ཐམས་ཅད་མཁྱེན་པ་  ཡིན་ཞེས་དང་། ཕྱི་རོལ་དོན་གྲུབ་ལས། རང་སེམས་ཙམ་ཞིག་རྣམ་ཤེས་ཕྱིར། ། ཐམས་ཅད་མཁྱེན་ཞེས་བརྟགས་པར་ཟད། །ལོགས་ཤིག་པ་གཅིག་ཤེས་ན་ནི། ། བློ་ཙམ་ལྟ་བར་མི་འགྱུར་རོ་ཞེས་པ་ལྟར། རྒྱུད་གཞན་མཁྱེན་ན་གཞན་རིག་མེད་པ་པའི་གྲུབ་མཐའ་དང་འགལ་ལ། མི་མཁྱེན་པ་ཐམས་ཅད་མཁྱེན་པར་འགལ་བའི་ཕྱིར་རོ། །གཞན་ཡང་རྣམ་པ་དང་བཅས་པའི་ཚུལ་དུ་མཁྱེན་ན། རྣམ་པ་ཐམས་ཅད་དུ་ཐལ་བའམ། ཡེ་ཤེས་གཅིག་ཉིད་དུ་མར་ཐལ་བར་འགྱུར་ཞིང་། རྣམ་པ་མེད་པ་རིགས་ན་ཡང་། ཐམས་ཅད་ཀྱིས་ཐམས་ཅད་པར་འགྱུར་བ་སོགས་ཀྱི་སྐྱོན་ཡོད་པའི་ཕྱིར་རོ། །བདེན་གཉིས་ལས། གང་ལ་དོན་གཞན་ཡོངས་གཅོད་པའི། ། ཤེས་པ་ཅུང་ཟད་ཀྱང་མེད་པ། །དེ་ཡི་ཐམས་ཅད་མཁྱེན་པ་འདིར། །བརྟགས་ཡིན་ཅུང་ཟད་འགལ་བ་མེད་ཞེས་སོ། །དུས་གཞན་དང་རྒྱུད་གཞན་མངོན་སུམ་དུ་མཁྱེན་པ་བསམ་གྱིས་མི་ཁྱབ་ཟེར་བའང་། དངོས་པོ་སྨྲ་བའི་གྲུབ་མཐའི་ནང་འགལ་མ་སྤོངས་པ་དང་། དེ་ལ་བརྟེན་པའི་མ་རྟོགས་པའི་རྣམ་འགྱུར་ཏེ། ཡུལ་ཡོད་པ་དང་མེད་པ་དང་གཉིས་ཀ་ཡིན་པ་དང་གཉིས་ཀ་མ་ཡིན་པ་སོགས་ཁས་བླངས་ནས། ཡུལ་ཅན་གྱི་བློས་དེ་རྟོགས་པའི་ཚུལ་གྱིས་མི་ཁྱབ་པ་འགལ་བའི་ཕྱིར་དང་། མཐའ་བཞི་དང་བྲལ་བའི་དེ་ཁོ་ན་ཉིད་དང་། དེའི་ཡུལ་ཅན་རྫོགས་པའི་སངས་རྒྱས་ཀྱི་ཡེ་ཤེས་ལ་སོགས་པ་ཡིན་ན། རྟོག་གེའི་བློས་བསམ་གྱིས་མི་ཁྱབ་པ་རིགས་པ་ཡིན་གྱི་རང་གིས་མ་ཤེས་པ་དང་། གྲུབ་མཐའི་ནང་འགལ་རྟོག་པས་བརྟགས་པ་རྣམས་རྟོག་གེའི་བློས་བསམ་གྱིས་མི་ཁྱབ་པ་མ་ཡིན་པའི་ཕྱིར་རོ། ། སྣ་ཚོགས་སུ་སྣང་བ་འདི་དག་སངས་རྒྱས་ལ་སྣང་བ་མི་འཐད་དེ། མ་དག་པའི་སྣང་བའམ། དག་པ་ཡེ་ཤེས་ཀྱི་སྣང་བའམ། སྟོང་པ་ཉིད་ཀྱི་སྣང་བ་ཡང་རུང་ཏེ།སྣང་བ་དེ་དག་སྣང་བ་ལྟར་ཡོད་ན་ནི། དེ་རིགས་པས་དགག་མི་ནུས་པ་དང་། རང་གི་ངོ་བོས་མི་སྟོང་པ་དང་། དེར་འཛིན་གྱི་བློ་སྤང་དུ་མི་རུང་བ་དང་། བྱིས་པའི་བློ་མ་འཁྲུལ་བ་སོགས་སུ་འགྱུར་ཞིང་། སྣང་བ་ལྟར་མེད་ན། མཉམ་བཞག་གི་ཡེ་ཤེས་འཁྲུལ་ཤེས་སུ་འགྱུར་ཏེ། རྨི་ལམ་དང་རབ་རིབ་ལ་སོགས་པའི་བློ་བཞིན་ནོ། །ཅི་སྟེ་འཁྲུལ་པར་མི་འགྱུར་ཏེ། མི་བདེན་པ་ལ་མི་བདེན་པར་ཤེས་པའི་ཕྱིར་ཞེ་ན། དེ་ལྟ་ན་སྐྲ་ཤད་དང་ཟླ་གཉིས་དང་། གཟུགས་བརྙན་སོགས་སུ་སྣང་བའི་ཤེས་པ་རྣམས་ཀྱང་མ་འཁྲུལ་བར་འགྱུར་ཏེ། དེ་དག་ལ་བདེན་པར་མངོན་པར་ཞེན་པ་མེད་པའི་ཕྱིར་རོ། །གཞན་ཡང་། སྔོན་པོར་སྣང་བ་དེ་སྔོན་པོ་ཡིན་ན་གོང་དུ་ཇི་སྐད་བཤད་པའི་སྐྱོན་འབྱུང་ཞིང་། མ་ཡིན་ན་མཉམ་བཞག་གི་ཡེ་ཤེས་འཁྲུལ་པར་འགྱུར་ཏེ། སྔོན་པོ་མ་ཡིན་པ་ལ་སྔོན་པོར་སྣང་ཞིང་། སྣང་བ་ལྟར་རྗེས་ཐོབ་ཀྱིས་ཞེན་པའི་ཕྱིར་རོ། །གཞན་ཡང་སྣ་ཚོགས་སུ་སྣང་བ་འདི་དག་རྒྱུ་མེད་པ་ནི་མི་རིགས་ཤིང་། ཡེ་ཤེས་ཀྱི་རྒྱུ་ལས་བྱུང་བ་མ་ཡིན་ཏེ་སེམས་ཅན་ཐམས་ཅད་ལ་ཐོག་མ་མེད་པ་ནས་སྣང་བའི་ཕྱིར་རོ། །མ་རིག་པའི་རྒྱུ་ལས་བྱུང་ན་མཉམ་བཞག་ལ་སྣང་བར་མི་རིགས་ཏེ། མཉམ་བཞག་གི་ཡེ་ཤེས་ནི་མ་རིག་པ་འཇོམས་པའི་གཉེན་པོ་ཡིན་པར་ཁས་བླངས་པའི་ཕྱིར་རོ། །སྣ་ཚོགས་འདི་དག་མི་སྣང་བར་མངོན་སུམ་དུ་གཟིགས་པ་ཡང་མི་འཐད་དེ། ཡོད་ན་མི་སྣང་བར་འགལ་ལ། མེད་ན་མངོན་སུམ་དུ་གཟིགས་པ་མི་འཐད་པའི་ཕྱིར་རོ། ། ཁ་ཅིག་མ་དག་པའི་སྣང་བ་འདི་དག་ཡོད་བཞིན་དུ་སངས་རྒྱས་ཀྱི་ཡེ་ཤེས་ལ་མི་སྣང་བར་འདོད་པ་ཡང་མི་འཐད་དོ། །སྣ་ཚོགས་འདི་དག་ཆོས་ཉིད་དུ་གཟིགས་ཟེར་བ་མི་འཐད་དེ། འདི་དག་ཆོས་ཉིད་མ་ཡིན་ན་ནི་འཁྲུལ་ཤེས་སུ་འགྱུར་ལ། ཆོས་ཉིད་ཡིན་ན། འདི་དག་ཡོད་ནའང་ཆོས་ཉིད་དུ་མི་རུང་ལ། མེད་ནའང་ཆོས་ཉིད་དུ་མི་རུང་བའི་ཕྱིར། མཉམ་བཞག་ཆོས་ཉིད་ལ་ཚད་མ་མིན་པ་༌་འཐད་དེ། གཉིས་ཀ་ཡོད་པར་ཁས་བླངས་པ་དང་འགལ་བའི་ཕྱིར་རོ། །ཁ་ཅིག་རྣམ་མཁྱེན་སྐད་ཅིག་དང་པོས་ཤེས་བྱ་ཐམས་ཅད་ཐུགས་སུ་ཆུད་པས་གཉིས་པ་ཕན་ཆད་བཅད་ཤེས་ཁོ་ན་ཡིན་ཟེར་བ་མི་འཐད་དེ། དང་པོའི་ཚེ་དུས་གསུམ་ཐམས་ཅད་ཡོད་ན་དུས་གསུམ་རྟག་པར་འགྱུར་ལ། མེད་ན་ཡེ་ཤེས་ལ་སྣང་བ་མི་འཐད་པའི་ཕྱིར་དང་། རྣམ་མཁྱེན་སྐད་ཅིག་གཉིས་པ་ཕན་ཆད་མ་ཡིན་པའི་རིག་པ་ཡིན་པའང་མི་འཐད་པའི་ཕྱིར་རོ། །ཁ་ཅིག་ཡེ་ཤེས་མེད་པས་དུས་གསུམ་མཁྱེན་པ་ཡིན་ཟེར་བའང་མི་འཐད་དེ། ཡུལ་ཡོད་ནས་ཡེ་ཤེས་མེད་པ་མི་འཐད་པའི་ཕྱིར་རོ། །ཁ་ཅིག་སྣང་མེད་ཀྱི་ཡེ་ཤེས་ཙམ་ཡོད་ཟེར་བའང་མི་འཐད་དེ། ཡུལ་མེད་པའི་ཤེས་པ་མི་སྲིད་པའི་ཕྱིར་རོ། །མདོར་ན་དངོས་པོ་སྨྲ་བ་རྣམས་ཀྱི་ནི་སངས་རྒྱས་ཀྱིས་ཤེས་བྱ་མཁྱེན་ཚུལ་ཤིན་ཏུ་དཔྱད་དཀའ་སྟེ། སངས་རྒྱས་ཀྱིས་ཤེས་བྱ་ཐམས་ཅད་མངོན་སུམ་དུ་གཟིགས་པར་ཡང་ཁས་བླངས་ལ། འདས་མ་འོངས་སོགས་རྫས་སུ་མ་གྲུབ་པར་ཡང་ཁས་བླངས་ཤིང་། མངོན་སུམ་གྱིས་གཟིགས་ན་ཡོད་པར་ཁས་བླངས་ཤིང་ཡུལ་སྣང་བ་ལྟར་མེད་ན་བློ་འཁྲུལ་པ་ཡིན་པར་ཁས་བླངས་པས་སོ། །ནང་འགལ་དུ་མ་ཡོད་པའི་ཕྱིར་རོ། །དེ་བས་རང་རྒྱུད་པ་རྣམས་ཀྱི་ཤེས་བྱ་མཁྱེན་ཚུལ་ཤིན་ཏུ་སླ་སྟེ། ཆོས་ཐམས་ཅད་རྨི་ལམ་དང་། སྒྱུ་མ་དང་། གཟུགས་བརྙན་ལ་སོགས་པ་བཞིན་དུ་རང་བཞིན་མེད་པའི་ཕྱིར་དང་། རང་བཞིན་མེད་ཀྱང་མངོན་སུམ་མཐོང་བ་མི་འགལ་བའི་ཕྱིར་དང་། སྣང་ཡང་སྣང་བ་ལྟར་དོན་ལ་བདེན་པར་ཞེན་པ་མེད་པའི་ཕྱིར་རོ། །དེ་བས་ཀྱང་ཐལ་འགྱུར་བའི་ཤེས་བྱ་མཁྱེན་ཚུལ་ཤིན་ཏུ་སླ་སྟེ། སྣ་ཚོགས་སུ་སྣང་བ་འདི་དག་ཐམས་ཅད་མ་རིག་པའི་དབང་གིས་བྱུང་བ་སྟེ། མ་རིག་པ་ལ་བརྟེན་ནས་འདུ་བྱེད་སོགས་རྟེན་འབྲེལ་བཅུ་གཉིས་དང་། སྣོད་བཅུད་ཀྱི་འཇིག་རྟེན་དང་ཕུང་ཁམས་སྐྱེ་མཆེད་ལ་སོགས་པ་སྣ་ཚོགས་སུ་སྣང་བ་འདི་དག་ཐམས་ཅད་དང་འདི་རྣམས་ལ་ངོ་བོ་ཉིད་དང་ཁྱད་པར་དུ་སྒོ་བརྟགས་པ་ཐམས་ཅད་བྱུང་བ་ཡིན་པས། གཞིའི་གནས་ལུགས་ཆོས་འདི་དག་ཐམས་ཅད་གདོད་མ་ནས་སྤྲོས་པ་དང་མཚན་མ་ཐམས་ཅད་བྲལ་བར་ཡང་ནས་ཡང་དུ་བསྒོམས་པས། འདི་དག་ལ་མངོན་པར་ཞེན་པའི་མ་རིག་པ་བག་ཆགས་དང་བཅས་པ་བཟློག་ཅིང་། དེ་དག་ལོག་པས་ཆོས་ཐམས་ཅད་ཀྱི་གནས་ལུགས་ཇི་ལྟ་བ་བཞིན་དུ་མངོན་དུ་འགྱུར་བའི་ཕྱིར་རོ། ། གོང་དུ་བཤད་པའི་དངོས་པོ་སྨྲ་བ་སོགས་ཀྱི་ཤེས་བྱ་མཁྱེན་ཚུལ་གྱི་མཐའ་མ་ཆོད་པ་ནི། གཞིའི་གནས་ལུགས་ཇི་ལྟ་བ་བཞིན་མ་རྟོགས་པའི་ཕྱིར་གཞི་ནས་མཐའ་མ་ཆོད་ཅིང་། ཀུན་རྫོབ་ལ་རིགས་པས་དཔྱད་པས་ལན་པ་ཡིན་ནོ། །དབུ་མ་པ་ལྟར་ན་ཇི་ལྟར་མཁྱེན་པའང་ཤིན་ཏུ་འཐད་དེ། གཟུགས་ནས་རྣམ་མཁྱེན་གྱི་བར་གྱི་ཤེས་བྱ་ཐམས་ཅད་རང་རིག་དང་གཞན་རིག་དང་། སྣང་བཅས་དང་སྣང་མེད་དང་། རྣམ་པ་དང་བཅས་པ་དང་རྣམ་པ་མེད་པ་དང་། མངོན་སུམ་དུ་རྟོགས་པ་དང་། ཤུགས་ལ་རྟོགས་པ་སོགས་ཀྱི་དཔྱད་པ་མི་བྱེད་པར་འཇིག་རྟེན་ན་ཇི་ལྟར་གྲགས་པ་ཙམ་ཞིག་འཇིག་རྟེན་གཞུག་པའི་དོན་དུ་གཞན་ངོར་མཁྱེན་པར་འཇོག་པའི་ཕྱིར་དང་། ཇི་སྙེད་པའི་ཆོས་ཐམས་ཅད་ལ་སྒྲོ་འདོགས་དང་འཁྲུལ་པ་མཐའ་དག་ཆོད་པའི་ཕྱིར་དང་། ཆོས་ཐམས་ཅད་ཀྱི་གནས་ལུགས་ལ་ཇི་ལྟ་བ་བཞིན་ཞུགས་པའི་ཕྱིར་རོ། །ཇི་ལྟ་བ་རྟོགས་པ་ནི། ཤིན་ཏུ་ཡང་འཐད་དེ།  དེ་བཞིན་ཉིད་ཇི་ལྟ་བ་བཞིན་དུ་རྟོགས་བྱ་རྟོགས་བྱེད་བྲལ་བའི་ཚུལ་གྱིས་ཡིན་ལུགས་མངོན་དུ་གྱུར་པའི་ཕྱིར་རོ། །དེ་དག་ཀྱང་དབུ་མ་པ་རང་གི་ལུགས་མཁྱེན་བྱ་མཁྱེན་བྱེད་ལ་སོགས་པ་སྒྲུབ་པ་ནི་མ་ཡིན་ཏེ། འཇིག་རྟེན་གྱི་ལོག་རྟོག་སེལ་ཞིང་ཐ་སྙད་རྣམ་པར་བཞག་པ་ཙམ་ཡིན་པའི་ཕྱིར་རོ། ། གཉིས་པ་ལ། རྩོད་ལན་གཉིས་ཀྱི། དང་པོ་ནི། སྐྱེ་བ་མེད་པ་གཟུགས་སོགས་ཀྱི་དེ་ཁོ་ན་ཉིད་ཡིན་ཅིང་། དེའང་ཡེ་ཤེས་ཀྱིས་ཤེས་པ་ཡིན་ན། གང་གི་ཚེ་སྤྲོས་པ་མ་ལུས་པ་ཞི་བ་ཆོས་རྣམས་ཀྱི་དེ་ཁོ་ན་ཉིད་ཡིན་ན། དེའི་ཚེ་དེ་ལ་རྣམ་པ་ཐམས་ཅད་དུ་བློ་གྲོས་འཇུག་པར་མི་འགྱུར་ཏེ། ཤེས་པ་ཡུལ་གྱི་རྣམ་ལྡན་དུ་སྐྱེས་པ་ལ་ཡུལ་རྟོགས་པའི་ཐ་སྙད་བྱེད་ན། དེ་ཁོ་ན་ཉིད་སྐྱེ་བ་མེད་པའི་རང་བཞིན་ལ་བློ་འཇུག་པ་ན། གང་གི་རྣམ་ལྡན་དུ་འབྱུང་སྟེ། དེའི་ཕྱིར་རྣམ་པ་མེད་པས་དེ་ཁོ་ན་ཉིད་ལ་བློ་མི་འཇུག་པར་ཁས་བླངས་དགོས་སོ། །བློ་མ་ཞུགས་པར་ནི་ཤེས་བྱ་དེ་ཁོ་ན་ཉིད་ཀྱི་ཡུལ་ཅན་དུ་ངེས་པ་སྐྱེ་བར་རིགས་པ་མ་ཡིན་ལ། དེའི་ཕྱིར་འདི་ཡོངས་སུ་ཤེས་པར་འགྱུར་བར་ཇི་ལྟར་འོས། ཡོངས་སུ་ཤེས་པ་མེད་པ་ཉིད་དེ་ཁོ་ན་ཉིད་ཡོངས་སུ་ཤེས་པར་བརྗོད་ན། དེའང་མི་རིགས་ཏེ། ཀུན་ནས་ཤེས་པ་མེད་པ་ནི་ཤེས་པར་ཇི་ལྟར་འགྱུར་ཏེ་འགལ་བར་འགྱུར། ཀུན་ནས་མི་ཤེས་པ་དང་ཤེས་པ་དག་གཅིག་ཡིན་ན་གཅིག་ཡིན་པར་འགལ་བའི་ཕྱིར་རོ། ། གཞན་ཡང་སེམས་སྐྱེ་བ་མེད་ན་མཁྱེན་པ་པོ་མེད་པར་དབུ་མ་དབུ་མ་པ་ཁྱོད་ཀྱིས་གཞན་ལ་འདི་ལྟ་བུའི་མཚན་ཉིད་ཅན་གྱི་དེ་ཁོ་ན་ཉིད་ངས་ཐུགས་སུ་ཆུད་པའོ་ཞེས་སུ་ཞིག་གིས་སྟོན་ཅིང་རྟོགས་པར་བྱེད། དེའི་ཕྱིར་འདི་མི་རིགས་སོ་ཞེ་ན། གཉིས་པ་ལ། དེ་ཁོ་ན་ཉིད་རྟོགས་པ་ལ་མི་འཐད་པ་སྤང་བ་དང་། །འཇིག་རྟེན་ལ་དེ་ཉིད་སྟོན་པ་ལ་མི་འཐད་པ་སྤང་བ་གཉིས་ཀྱི་དང་པོ་ནི། འདི་ན་སེམས་ཡུལ་གྱི་རྣམ་ལྡན་དུ་སྐྱེས་པ་ལ་ཡུལ་རིག་གོ་ཞེས་གྲགས་ཏེ། ཇི་ལྟར་སེམས་ནི་སྔོན་པོ་ལ་སོགས་པ་ཡུལ་གང་གི་རྣམ་པ་སྲེལ་བ་ཅན་དུ་འགྱུར་བའི་སེམས་དེ་ཡིས་ཡུལ་སྔོན་པོ་ལ་སོགས་པ་དེ་ཡོངས་སུ་ཤེས་པར་མདོ་སྡེ་པ་ལ་སོགས་པ་ཐ་སྙད་བྱེད་པ་བཞིན་དུ། ཤེས་པ་དེ་ཁོ་ན་ཉིད་ཀྱི་རྣམ་པའི་རྗེས་སུ་བྱེད་པ་སྐྱེ་བ་ན་དེ་ཁོ་ན་ཉིད་ཤེས་སོ་ཞེས་ཉེ་བར་གདགས་ཏེ། འདི་ལྟར་གང་གི་ཚེ་ཆོས་ཐམས་ཅད་ཀྱི་དེ་ཁོ་ན་ཉིད་སྐྱེ་བ་མེད་པ་ཉིད་ཡིན་ཞིང༌། ཡུལ་ཅན་རྣལ་འབྱོར་པའི་བློའང་སྐྱེ་བ་དང་བྲལ་བའི་རང་བཞིན་དུ་གྱུར་པ་དེའི་ཚེ་བློ་དེ་ཡུལ་སྐྱེ་མེད་དེའི་རྣམ་པ་བརྟེན་པ་ལས་ཡེ་ཤེས་དེ་ཡིས་དེ་ཁོ་ན་ཉིད་རྟོགས་པ་ལྟ་བུར་བཞག་པ་ཡིན་ཏེ། དེ་ཡང་བཏགས་པ་ལས་ཐ་སྙད་ཀུན་རྫོབ་ཀྱི་བདེན་པ་ལ་བརྟེན་ནས་དེ་ཁོ་ན་ཉིད་རིག་པ་ཡིན་པར་རྣམ་པར་བཞག་གི། དངོས་སུ་ན་ཡུལ་འགའ་ཞིག་གིས་ཤེས་པ་ནི་ཡིན་ཏེ། ཤེས་པ་དང་། ཤེས་བྱ་གཉིས་ཀ་ཡང་མ་སྐྱེས་པ་ཉིད་ཀྱི་ཕྱིར་རོ། ། དོན་ནི། ཆོས་ཐམས་ཅད་གདོད་མ་ནས་སྤྲོས་པ་དང་བྲལ་བ་ལ། བློ་ཡང་སྤྲོས་པ་དང་བྲལ་བར་སོང་བ་དེ་ཉིད་ཡུལ་གྱི་གནས་ལུགས་དང་བློས་རྟོགས་ཚུལ་མཐུན་པས་བློ་ཡུལ་གྱི་རྣམ་ལྡན་དུ་སྐྱེས་པའམ། ཡུལ་གྱི་གནས་ལུགས་ལ་ཞུགས་པ་ཞེས་བྱའི། རིག་བྱ་རིག་བྱེད་གཉིས་སུ་ཡོད་པ་ནི་མ་ཡིན་ཏེ། ཡུལ་ཤེས་བྱ་ཐམས་ཅད་ཀྱང་གདོད་མ་ནས་སྤྲོས་པ་དང་བྲལ་ཞིང་། ཡུལ་ཅན་བློ་ཡང་སྤྲོས་པ་དང་མཚན་མ་ཐམས་ཅད་ཉེ་བར་ཞི་བའི་ཕྱིར་རོ། །གང་དག་ཆོས་གཞན་ཐམས་ཅད་ཡོད་ལ། སངས་རྒྱས་ཀྱི་ཡེ་ཤེས་མེད་པར་འདོད་པ་དང་། སངས་རྒྱས་ཀྱི་ཡེ་ཤེས་ཡོད་ལ། གཞན་ཐམས་ཅད་མེད་པར་འདོད་པ་དང་། ཡུལ་མེད་པའི་སྣང་མེད་ཀྱི་ཤེས་པ་འདོད་པ་སོགས་ནི་ཤེས་པ་དང་ཤེས་བྱའི་གནས་ལུགས་ལ་ཕྱིན་ཅི་ལོག་ཏུ་གྱུར་པ་ཡིན་ནོ། །ཁ་ཅིག །ཡེ་ཤེས་སྐད་ཅིག་མས་ཡུལ་ཆོས་ཉིད་རྟག་པ་ཡོངས་གཅོད་དུ་དངོས་སུ་རྟོགས་པར་འདོད་པ་རྣམས་ཀྱི་ལྟར་ན། ཡེ་ཤེས་ལ་ཆོས་དབྱིངས་ཡོད་པ་དང་མེད་པའམ། དགག་པ་དང་སྒྲུབ་པའི་རྣམ་པའམ། ཆོས་ཅན་དང་གཅིག་དང་ཐ་དད་ཀྱི་རྣམ་པ་གང་དུ་འཆར། རང་རིག་དང་གཞན་རིག་གི་ཚུལ་གང་དུ་རྟོགས། ཡུལ་ཅན་ཡེ་ཤེས་ཀྱིས་རིམ་ཅིག་ཅར་གང་གིས་རྟོགས། ཡུལ་ཅན་དང་ཆོས་ཅན་གྱི་རྗེས་སུ་འགྲོ་ལྡོག་བྱེད་མི་བྱེད་བརྟགས་ན་འཇིག་པར་འགྱུར་རོ། །གང་དག་ཡེ་ཤེས་རྟག་པས་ཡུལ་ཇི་ལྟ་ཇི་སྙེད་ཀྱི་ཤེས་བྱ་ཐམས་ཅད་མངོན་སུམ་དུ་མཁྱེན་པར་འདོད་པ་རྣམས་ལའང་ཤེས་བྱ་ཐམས་ཅད་ཡེ་ཤེས་ལ་སྣང་མི་སྣང་དང་། ཡེ་ཤེས་ཀྱིས་མངོན་སུམ་དུ་གཟིགས་ན་ཡོད་དགོས་མི་དགོས་དང་། ཆོས་ཐམས་ཅད་རྟག་ཏུ་ཡོད་པ་ཡིན་མིན་དང་། རིམ་དང་ཅིག་ཅར་གང་གིས་མཁྱེན་དང་། རང་རིག་དང་གཞན་རིག་གི་ཚུལ་གང་དུ་མཁྱེན་དང་། བདེན་གཉིས་ངོ་བོ་གཅིག་དང་ཐ་དད་དང་། ཆོས་ཅན་དང་ཆོས་ཉིད་འབྲེལ་མ་འབྲེལ་སོགས་དཔྱད་ན། དེ་དག་གི་རྣམ་པར་བཞག་པ་ཐམས་ཅད་ཀྱང་འཁྲུལ་པ་འབའ་ཞིག་ཏུ་བདེ་བླག་ཏུ་རྟོགས་པར་འགྱུར་རོ། ། གཉིས་པ་ལ། ཞི་ཡང་འགྲོ་ལ་དེ་ཁོ་ན་ཉིད་སྟོན་པའི་ཚུལ། ཞི་ཡང་གཞན་དོན་ལྷུན་གྲུབ་འབྱུང་བ་དཔེའི་སྒོ་ནས་བསྟན་པ་གཉིས་ཀྱི། དང་པོ་ནི། གང་ཡང་མཁྱེན་པོ་མེད་པར་ཁྱོད་ཀྱིས་གཞན་ལ་འདི་ལྟ་བུའོ་ཞེས་སུ་ཞིག་སྟོན་ཞེས་སྨྲས་པ་དེ་ལ་ཡང་བརྗོད་པར་བྱ་སྟེ། ཆོས་ཀྱི་སྐུ་མངོན་སུམ་དུ་བྱས་པ་ནས་སེམས་དང་སེམས་ལས་བྱུང་བའི་འཁྲུལ་པ་ཐམས་ཅད་དབྱིངས་སུ་དག་པས་ཤེས་པ་སྐྱེ་བ་མེད་མོད་ཀྱི། འཇིག་རྟེན་ན་དེ་ཁོ་ན་ཉིད་སྟོན་པ་མི་སྲིད་པ་ཡང་མ་ཡིན་ཏེ། འདི་ལྟར་དེ་བཞིན་གཤེགས་པ་རྣམས་ནི་གཟུགས་ཀྱི་སྐུ་གང་ལ་བཞུགས་ནས་ཆོས་ཀྱི་དབྱིངས་མངོན་སུམ་དུ་མཛད་པ་དེའི་ལོངས་སྤྱོད་རྫོགས་པའི་སྐུ་བསོད་ནམས་ཀྱི་ཚོགས་བརྒྱས་ཟིན་པ་བསམ་གྱིས་མི་ཁྱབ་པ་སྣ་ཚོགས་པའི་གཟུགས་མངའ་བ་དེ་ནི། ངོ་བོ་དེ་དང་དེར་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ལོངས་སྤྱོད་ཀྱི་རྒྱུར་འགྱུར་བ་ཡིན་ཏེ། གང་ལས་ད་རུང་ཡང་འཇམ་དཔལ་སྐྱེ་བ་མེད་ཅིང་འགག་པ་མེད་པ་ཞེས་བྱ་བ་འདི་ནི་དེ་བཞིན་གཤེགས་པའི་ཚིག་བླ་དྭགས་སོ་ཞེས་སོགས་གསུང་རབ་ཀྱི་ཐ་སྙད་སྣ་ཚོགས་པ་དག་བསོད་ནམས་བརྒྱ་ལས་བསྐྲུན་པ་དེ་ལས་དེ་བཞིན་གཤེགས་པའི་བྱིན་གྱིས་བརླབས་ཀྱིས་སྒྲ་གང་ཞིག་བྱུང་བ་དེ་ལས། རྣམ་པ་དེ་ལྟ་བུའི་ཆོས་སྟོན་པའི་སྣོད་དུ་གྱུར་པའི་འཇིག་རྟེན་གྱིས་དེ་ཁོ་ན་ཉིད་ཕྱིན་ཅི་མ་ལོག་པར་ངེས་པར་གྱུར་རོ། །ལོངས་སྐུ་ལས་བྱུང་བ་ལྟ་ཞོག །དེའི་བྱིན་གྱིས་བརླབས་ཀྱིས། སྤྲུལ་པའི་སྐུ་དག་ལས་ཆོས་ཀྱི་དེ་ཁོ་ན་ཉིད་གསལ་བར་བྱེད་པའི་སྒྲ་གང་ཞིག་འབྱུང་བ་དེ་ལས་ཀྱང་འཇིག་རྟེན་གྱིས་དེ་ཁོ་ན་ཉིད་ངེས་པར་འགྱུར་རོ།། སྤྲུལ་པ་དག་ལས་འབྱུང་བ་འབའ་ཞིག་ཏུ་མ་ཟད་ཀྱི། གཞན་ཡང་། དེའི་མཐུས་སེམས་དང་སེམས་ལས་བྱུང་བའི་འཇུག་པ་མེད་དུ་ཟིན་ཀྱང་། ནམ་མཁའ་དང་གཞན་རྩྭ་དང་ཤིང་དང་རྩིག་པ་དང་བྲག་ལ་སོགས་པ་ལས་དེའི་མཐུས་སྒྲ་གང་ཞིག་ཆོས་ཀྱི་དེ་ཁོ་ན་ཉིད་གསལ་བར་སྟོན་པ་འབྱུང་བ་དེ་ལས་ཀྱང་འཇིག་རྟེན་གྱིས་ཀྱང་དེ་ཁོ་ན་ཉིད་རིག་པ་ཡིན་ནོ། ། གཉིས་པ་ནི། ཡང་ཇི་ལྟར་སེམས་དང་སེམས་ལས་བྱུང་བ་མེད་པའི་རང་བཞིན་ཅན་རྣམ་པར་རྟོག་པ་མེད་པ་ནི། བྱ་བ་ད་ལྟར་བ་མི་སྲིད་ཀྱང་། ཇི་སྐད་བཤད་པའི་བྱ་བའི་རྒྱུ་ཉིད་དུ་འགྱུར་ཞེ་ན། དེ་བསྟན་པའི་ཕྱིར་ཕྱི་རོལ་གྱི་དཔེ་བཀོད་པ། ཇི་ལྟར་རྫ་མཁན་སྟོབས་ཆེར་ལྡན་པས་རྫ་བྱེད་པ་འདིར་དང་པོར་ཡུན་རིང་པོར་ཆེས་འབད་པས་དབྱུག་པ་ལ་སོགས་པས་བསྐོར་བའི་འཁོར་ལོ་ནི། སྔོན་བཟོ་བོ་མཁས་པས་ལེགས་པར་བཟོ་བྱས་པ་དང་། འབད་པ་ཆེན་པོས་བསྐོར་བའི་ཤུགས་ཀྱིས་དེ་བསྐོར་བའི་རྩོལ་བ་ད་ལྟ་སྐྱེས་པ་མེད་བཞིན་དུ་རང་གི་ངང་གིས་འཁོར་ཞིང་བུམ་པ་ལ་སོགས་པའི་སྣོད་ཀྱི་བྱེ་བྲག་དུ་མའི་རྒྱུར་མཐོང་བ་ལྟར་དེ་བཞིན་དུ་སངས་རྒྱས་བཅོམ་ལྡན་འདས་རྣམས་ཀྱང་ད་ལྟ་རྣམ་པར་རྟོག་པ་སྐྱེས་པའི་སྒོ་གསུམ་གྱི་རྩོལ་བ་མེད་བཞིན་དུའང་། འདུལ་བའི་བྱ་བ་ཇི་ལྟར་འཚམས་པ་ལྟར་འཇུག་པས་སེམས་ཅན་མཐའ་ཡས་པའི་དོན་བྱེད་པར་འགྱུར་བ་ཆོས་ཀྱི་སྐུའི་བདག་ཉིད་ཅན་གྱི་སྐུ་ཉིད་ལ་བཞུགས་པ་དེའི་ཕྲིན་ལས་ནམ་མཁའ་དང་མཉམ་པར་འཇུག་པ་ནི་གདུལ་བྱའི་སྐྱེ་བོ་རྣམས་ཀྱིས་སངས་རྒྱས་ལ་རྣམ་པ་དེ་ལྟ་བུའི་ཆོས་ཉན་པར་འགྱུར་བ་དགེ་བའི་ལས་ཡོངས་སུ་སྨིན་པ་དང༌། སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན། ཇི་ལྟར་སངས་རྒྱས་བཅོམ་ལྡན་འདས་འདི་དག་ད་ལྟ་རྣམ་རྟོག་མི་མངའ་བཞིན་དུ། ཡིད་བཞིན་གྱི་ནོར་བུ་དང་། དཔག་བསམ་གྱི་ཤིང་དང་འདྲ་བར་ཇི་ལྟར་འཚམ་པར་སེམས་ཅན་གྱི་དོན་སྒྲུབ་པ་ལྷུར་མཛད་ཅིང་། ཆོས་ཀྱི་དབྱིངས་ལས་སྐད་ཅིག་ཀྱང་མི་བསྐྱོད་ལ། སེམས་ཅན་འདུལ་བའི་དུས་ལས་ཀྱང་མི་འདའ་བ་དེ་བཞིན་དུ། བདག་ཀྱང་གྱུར་ཅིག་ཞེས་སྨོན་ལམ་བཏབ་པའི་སྨོན་ལམ་གྱི་ཁྱད་པར་གྱིས་འཕངས་པའི་ལས་ཏེ་བྱ་བའི་ཁྱད་པར་སངས་རྒྱས་ལས་གཞན་གྱིས་ཆོས་བསམ་གྱིས་མི་ཁྱབ་པ་དེ་འདྲ་བ་དེ་དག་མངོན་པ་ཡིན་ནོ། ། གང་དག་སེམས་དང་སེམས་ལས་བྱུང་བའི་འཇུག་པ་མི་མངའ་ན། རྒྱུ་མེད་པའི་ཕྱིར་ཆོས་ཀྱི་འཁོར་ལོ་བསྐོར་བ་དང་། གདུལ་བྱའི་ཁམས་དང་བསམ་པ་ཇི་ལྟ་བ་བཞིན་དུ་གཞན་དོན་བྱེད་པ་མི་འཐད་དོ་ཟེར་བ་དེ་དག་ནི་ཤིན་ཏུ་མི་འཐད་དེ། རྒྱུ་ཐམས་ཅད་འབྲས་བུ་དང་དུས་མཉམ་པར་འདོད་པ་ནི་རིགས་པའི་ཚུལ་ལས་འདས་ཤིང་། རྒྱུ་སྔོན་དུ་སོང་བའི་རྒྱུས་ཐ་སྙད་དུ་འབྲས་བུ་མི་སྐྱེད་པ་ཡང་མ་ཡིན་ཏེ། སྔར་རང་བཞིན་མེད་ཅིང་ཡུན་རིང་དུ་སོང་བའི་ལས་ལས་ཀྱང་ཐ་སྙད་དུ་འབྲས་བུ་འབྱུང་བར་མི་འགལ་བར་བཤད་ཟིན་པའི་ཕྱིར་དང་། རྣམ་སྨིན་གྱི་རྒྱུ་འགགས་ནས་ཡུན་རིང་དུ་སོང་བ་ལས་ཀྱང་འབྲས་བུ་འབྱུང་བར་གསུངས་པའི་ཕྱིར་དང༌། མི་དགེ་བའི་ལས་སྔོན་དུ་སོང་བ་ལས་ངན་སོང་གསུམ་ན་གནས་པ་རྣམས་ལ་སྡུག་བསྔལ་མྱོང་བར་བྱ་དགོས་སྙམ་པའི་ཀུན་སློང་ད་ལྟ་མེད་ཀྱང་སྡུག་བསྔལ་ཡུན་རིང་པོར་འབྱུང་བའི་ཕྱིར་དང་། དེ་བཞིན་དུ་བསོད་ནམས་ཀྱི་ལས་འགའ་ཞིག་ལ་བརྟེན་ནས་བརྒྱ་བྱིན་དང་། འཁོར་ལོ་བསྒྱུར་བ་སོགས་སུ་གྱུར་ནས། འཕྲལ་གྱི་ཀུན་སློང་ལ་མི་ལྟོས་པར་ཡང་བདེ་བ་ཡུན་རིང་པོར་འབྱུང་བའི་ཕྱིར་དང་། མི་གཡོ་བའི་ལས་ལ་བརྟེན་ཏེ་བསམ་གཏན་དང་། གཟུགས་མེད་པ་རྣམས་སུ་སྐྱེས་ནས་བསྐལ་ཆེན་བརྒྱད་ཁྲི་ལ་སོགས་པར་སྔོན་གྱི་འཕེན་པས་ཏིང་ངེ་འཛིན་གྱི་རྣམ་སྨིན་ལ་གནས་པར་གསུངས་པའི་ཕྱིར། རྒྱུ་ཆུང་ཞིང་འགགས་ནས་ཡུན་རིང་དུ་སོང་བ་དེ་དག་ལས་ཀྱང་འབྲས་བུ་རྣམ་པར་སྨིན་པ་རྒྱ་ཆེན་ཡུན་རིང་པོར་རྒྱུན་ཆད་མེད་པར་འབྱུང་ན། སངས་རྒྱས་བཅོམ་ལྡན་འདས་རྣམས་ཀྱིས་ནི་བསོད་ནམས་དང་། ཡེ་ཤེས་ཀྱི་ཚོགས་མཐའ་ཡས་པ་བསྐལ་པ་མཐའ་ཡས་པར་སེམས་ཅན་མཐའ་ཡས་པའི་དོན་དུ། དཀའ་སྤྱད་མཐའ་ཡས་པས་བསྒྲུབས་པའི་ཕྱིར། གཞན་དོན་ནམ་མཁའ་དང་མཉམ་པ་འཁོར་བ་མཐའ་དག་མ་སྟོང་གི་བར་དུ་འབྱུང་བ་ཤིན་ཏུ་འཐད་པ་ཡིན་ནོ། །འདི་ལྟར། ཉན་རང་དགྲ་བཅོམ་མན་ཆད་སེམས་ཅན་ཐམས་ཅད་ཀྱི་བསོད་ནམས་བཅུ་འགྱུར་དུ་བསྒྲེས་པས་སངས་རྒྱས་ཀྱི་བ་སྤུའི་བུ་ག་གཅིག་འགྲུབ་ཅིང་། བ་སྤུའི་བུ་ག་ཐམས་ཅད་འགྲུབ་པའི་བསོད་ནམས་བརྒྱ་འགྱུར་གྱིས་དཔེ་བྱད་བརྒྱད་ཅུའི་གཅིག་དང་། དཔེ་བྱད་བརྒྱད་ཅུ་ཐམས་ཅད་འགྲུབ་པའི་བསོད་ནམས་བརྒྱས་མཚན་སུམ་ཅུའི་གཅིག་དང༌། མཚན་སུམ་ཅུ་པོ་ཐམས་ཅད་འགྲུབ་པའི་བསོད་ནམས་སྟོང་གིས་སྨིན་མཚམས་ཀྱི་མཛོད་སྤུ་དང་། མཛོད་སྤུ་འགྲུབ་པའི་བསོད་ནམས་འབུམ་གྱིས་གཙུག་གཏོར་བལྟར་མི་མངོན་པ་དང་གཙུག་ཏོར་འགྲུབ་པའི་བསོད་ནམས་བྱེ་བ་འབུམ་ཕྲག་བརྒྱས་གསུང་ཆོས་ཀྱི་དུང་གཅིག་དང་། གཙུག་ཏོར་འགྲུབ་པའི་བསོད་ནམས་བྱེ་བ་གྲངས་མེད་བཅུས་གསུང་དབྱངས་ཡན་ལག་དྲུག་ཅུ་འགྲུབ་པར་གསུངས་པའི་ཕྱིར། དེ་ལྟར་གཟུགས་ཀྱི་སྐུའི་རྒྱུ་རྣམས་ཀྱང་མཐའ་ཡས་ཤིང་། ཚད་མེད་ན་ཆོས་ཀྱི་སྐུའི་རྒྱུ་རྣམས་ལྟ་སྨོས་ཀྱང་ཅི་དགོས་ཏེ། རིན་ཆེན་ཕྲེང་བ་ལས། གང་ཚེ་སངས་རྒྱས་གཟུགས་སྐུ་ཡི། །རྒྱུ་ཡང་དེ་ལྟར་འཇིག་རྟེན་བཞིན། །གཞལ་མེད་དེ་ཚེ་ཆོས་སྐུ་ཡི། །རྒྱུ་ལྟ་ཇི་ལྟར་གཞལ་དུ་ཡོད། །ཐམས་ཅད་ཀྱི་ནི་རྒྱུ་ཆུང་ཡང་། །འབྲས་བུ་རྒྱ་ཆེན་སྐྱེ་འགྱུར་ན། །སངས་རྒྱས་རྒྱུ་ནི་དཔག་མེད་ལ། །འབྲས་བུ་དཔག་ཡོད་བསམ་ཐག་ཆད། །ཞེས་གསུངས་པ་ལྟར། ཁ་ཅིག །བྱང་ཆུབ་སེམས་དཔའི་སྨོན་ལམ་དང་། ཚོགས་གཉིས་ཀྱི་འབྲས་བུ་ཡིན་ན་སངས་རྒྱས་ཀྱི་ཕྲིན་ལས་སུ་མི་རིགས་ཟེར་བ་ནི། གཏན་ནས་མ་དཔྱད་པ་སྟེ། སངས་རྒྱས་ཉིད་ཀྱང་བྱང་ཆུབ་སེམས་དཔའི་གནས་སྐབས་དང་ཕྲིན་ལས་ལས་བྱུང་བར་སྔར་བསྒྲུབས་ན། དེ་ལས་གཞན་པའི་མངོན་མཐོ་ངེས་ལེགས་ཐམས་ཅད་བྱང་ཆུབ་སེམས་དཔའ་ལས་བྱུང་ཞིང་། བྱང་ཆུབ་སེམས་དཔའི་ཕྲིན་ལས་ཡིན་པར་ཤིན་ཏུ་ཡང་འགྲུབ་པའི་ཕྱིར་དང་། བྱང་ཆུབ་སེམས་དཔའི་སྨོན་ལམ་ལས་བྱུང་ན་སངས་རྒྱས་ཀྱི་ཕྲིན་ལས་ཡིན་པར་འགལ་ན། སྨོན་ལམ་ལས་མ་བྱུང་བའི་ཕྲིན་ལས་ནི་མི་སྲིད་པས། ཕྲིན་ལས་གཏན་ནས་མི་སྲིད་པར་འགྱུར་བའི་ཕྱིར་རོ། །གདུལ་བྱའི་ཁམས་དང་། བསམ་པ་དང་། དབང་པོ་དང་མཐུན་པར་ཆོས་འཁོར་བསྐོར་བ་ལ་སོགས་པའི་གཞན་དོན་རྣམས་ཀུན་སློང་གི་རྩོལ་བ་ལ་ལྟོས་པར་སྨྲ་བ་དག་གིས་ནི། སངས་རྒྱས་ལ་རྟོག་པ་དང་རྩོལ་བ་དང་། སྤྲོས་པ་དང་། འཁྲུལ་པ་མཐའ་ཡས་པ་ཡོད་པར་ངེས་པར་ཁས་བླངས་དགོས་ཤིང་ཁས་མི་ལེན་ན་རྟོག་པ་སོགས་ཀྱི་དོན་དང་ཐ་སྙད་ལ་རྨོངས་པ་ཡིན་ནོ། །དེས་ན་སངས་རྒྱས་ལ་སེམས་དང་སེམས་ལས་བྱུང་བ་སོགས་འདུས་བྱས་ཀྱི་འཇུག་པ་གང་ཡང་མི་མངའ་ཞིང་། སྤྲོས་པ་དང་མཚན་མ་ཐམས་ཅད་ཉེ་བར་ཞི་ཡང་གདུལ་བྱའི་ཁམས་དང་བསམ་པ་དང་དབང་པོ་ཇི་ལྟ་བ་བཞིན་དུ་གཞན་དོན་ལྷུན་གྲུབ་རྒྱུན་མི་ཆད་དུ་འབྱུང་བར། བཅོམ་ལྡན་འདས་ཉིད་ཀྱིས། སངས་རྒྱས་ཐམས་ཅད་ཀྱི་ཡུལ་ལ་འཇུག་པ་ཡེ་ཤེས་སྣང་བ་རྒྱན་གྱི་མདོ་དང་། དེ་བཞིན་གཤེགས་པའི་ཡོན་ཏན་དང་། ཡེ་ཤེས་བསམ་གྱིས་མི་ཁྱབ་པའི་ཡུལ་ལ་འཇུག་པ་བསྟན་པ་དང་། སངས་རྒྱས་ཕལ་པོ་ཆེ་དང་། གཟུངས་ཀྱི་དབང་ཕྱུག་རྒྱལ་པོའི་མདོ་དང་། གསང་བ་བསམ་གྱིས་མི་ཁྱབ་པ་སོགས་གསུང་རབ་མཐའ་ཡས་པ་ནས་གསུངས་ཤིང་། ཐེག་པ་ཆེན་པོ་རྒྱུད་བླ་མ་ལས་ཀྱང་། བརྒྱ་བྱིན་རྔ་སྤྲིན་ཚངས་པ་དང༌། །ཉི་མ་ནོར་བུ་རིན་ཆེན་བཞིན། །དེ་བཞིན་གཤེགས་པ་སྒྲ་སྙན་བཞིན། །ནམ་མཁའ་དང་ནི་ས་བཞིན་ནོ། །ཞེས་དང་། འབད་རྩོལ་མེད་པར་བྱ་བ་འགའ། །བྱེད་པ་མཐོང་མེད་དེ་བས་ན། །གདུལ་བྱའི་ཐེ་ཚོམ་བཅད་པའི་ཕྱིར། །དཔེ་རྣམས་དགུ་ནི་བསྟན་པ་ཡིན། །ཞེས་སོགས་རྒྱས་པར་གཏན་ལ་ཕབ་ཅིང་། སྤྱོད་འཇུག་ལས་ཀྱང་། དཔེར་ན་ནམ་མཁའ་ལྡིང་གི་ནི། །མཆོད་སྡོང་བསྒྲུབས་ནས་འདས་གྱུར་པ། །དེ་འདས་ཡུན་རིང་ལོན་ཡང་དེ། །དུག་ལ་སོགས་པ་ཞི་བྱེད་བཞིན། །བྱང་ཆུབ་སྤྱོད་དང་རྗེས་མཐུན་པས། ། རྒྱལ་བའི་མཆོད་སྡོང་བསྒྲུབས་པ་ཡང་། །བྱང་ཆུབ་སེམས་དཔའ་མྱ་ངན་ལས། ། འདས་ཀྱང་དོན་རྣམས་ཐམས་ཅད་མཛད། །ཞེས་དང་། སློབ་དཔོན་ཡེ་ཤེས་སྙིང་པོས། དེ་ཚེ་རྣམ་རྟོག་མེད་དེ་ཡི། །སྔོན་གྱི་ཤུགས་ཀྱིས་སེམས་ཅན་དོན། ། རྟག་ཏུ་ཕྱོགས་རྣམས་ཐམས་ཅད་དུ། །རྣམ་པ་ཀུན་དུ་ཐམས་ཅད་འབྱུང་། ། ཞེས་གསུངས་སོ། །དེ་ལྟར་འདོད་པ་དེ་དག་གི་ནི་སངས་རྒྱས་ཀྱི་གནས་ལུགས་ཕྱིན་ཅི་མ་ལོག་པར་ཁོང་དུ་ཆུད་པ་ཡིན་ནོ། །དེ་ལྟར་ན་ད་ལྟ་སྐྱེས་པའི་འབད་རྩོལ་མེད་པར་དེ་ཁོ་ན་ཉིད་སྟོན་པ་དང་། སེམས་ཅན་གྱི་དོན་བྱ་བ་ཡང་འགྲུབ་བོ་ཞེས་ཤེས་པར་བྱའོ། ། གསུམ་པ་ལ། རང་དོན་ཕུན་ཚོགས་ཆོས་ཀྱི་སྐུ་དང་། གཞན་དོན་ཕུན་ཚོགས་གཟུགས་ཀྱི་སྐུ་བཤད་པ་གཉིས་ཀྱི་དང་པོ་ནི། རིན་ཆེན་ཕྲེང་བ་ལས། འགྲོ་བའི་ཆོས་ཀུན་རྣམ་ཤེས་ཀྱི། །མེ་ཡི་བུད་ཤིང་ཉིད་དུ་འདོད། །དེ་རྣམས་ཇི་བཞིན་རྣམ་འབྱེད་པའི། །མེ་ཡིས་བསྲེགས་ན་ཉེར་ཞིར་འགྱུར། །ཞེས་པ་ལྟར། གཟུགས་ནས་རྣམ་མཁྱེན་གྱི་བར་གྱི་ཤེས་བྱ་རྣམས་ནི་ཤེས་རབ་ཀྱི་མེས་བསྲེག་པར་བྱ་བ་ཡིན་པས་བུད་ཤིང་སྐམ་པོ་དང་འདྲ་ལ། དེ་རྣམས་མ་ལུས་པ་རྣམ་དཔྱོད་ཀྱི་ཡེ་ཤེས་ཀྱི་མེས་བསྲེགས་པས་ཡེ་ཤེས་ཀྱི་རང་བཞིན་གྱི་སྐུ་ཤེས་བྱ་སྐྱེ་བ་མེད་པས་ཤེས་པ་ཡང་སྐྱེ་བ་མེད་པའི་ཕྱིར་སྤྲོས་པ་ཐམས་ཅད་ཉེ་བར་ཞི་བ་གང་ཡིན་པ་དེ་ནི་རྒྱལ་བ་རྣམས་ཀྱི་ཆོས་ཀྱི་སྐུ་སྟེ། འདི་ཉིད་ཀྱི་དབང་དུ་མཛད་ནས། སངས་རྒྱས་རྣམས་ནི་ཆོས་ཉིད་ལྟ། །འདྲེན་པ་རྣམས་ནི་ཆོས་ཀྱི་སྐུ། །ཆོས་ཉིད་ཤེས་བྱའང་མ་ཡིན་ཏེ། །དེ་ནི་ཤེས་པར་ནུས་མ་ཡིན་ཞེས་གསུངས་སོ། །ཆོས་ཀྱི་སྐུ་མངོན་དུ་བྱས་པ་དེའི་ཚེ་ཆོས་ཀྱི་སྐུ་འདི་ནི་སྔར་མེད་གསར་དུ་སྐྱེ་བ་མེད་ཅིང་། སྔར་ཡོད་འགག་པ་ཡང་མེད་པ་ཡིན་ཏེ། ཆོས་ཐམས་ཅད་གདོད་མ་ནས་སྐྱེ་འགག་མེད་པ་ལ་སྐྱེ་འགག་མེད་པར་རྟོགས་པ་མཐར་ཐུག་པས་རྣམ་པར་ཆད་པའི་འཆི་འཕོ་བ་དང་སྐྱེ་བ་དང་། བསམ་གྱིས་མི་ཁྱབ་པར་སྒྱུར་བའི་འཆི་བ་དང་། སྐྱེ་བ་ཐམས་ཅད་ལས་གྲོལ་བའི་ཕྱིར་རོ། །མདོ་ལས། འཇམ་དཔལ་སྐྱེ་བ་མེད་ཅིང་འགག་པ་མེད་པ་མེད་བྱ་བ་འདི་ནི་དེ་བཞིན་གཤེགས་པའི་ཚིག་བླ་དྭགས་སོ་ཞེས་གསུངས་སོ། ། དེ་ལྟ་ན། ཡེ་ཤེས་ཀྱི་ཡུལ་དེ་ཁོ་ན་ཉིད་ལ་རྣམ་པ་ཐམས་ཅད་དུ་དེའི་ཡུལ་ཅན་སེམས་དང་སེམས་ལས་བྱུང་བ་རྣམས་མི་འཇུག་ཅིང་གང་བས་ན། ཆོས་ཀྱི་སྐུ་དེ་ལོངས་སྤྱོད་རྫོགས་པའི་སྐུ་ཁོ་ན་ཡིས་མངོན་སུམ་དུ་མཛད་པར་ཀུན་རྫོབ་ཏུ་རྣམ་པར་བཞག་གོ། །སེམས་དང་སེམས་ལས་བྱུང་བ་འགགས་ཞེས་བྱ་བ་ཡང་སྔར་ས་བཅུ་རྒྱུན་མཐའ་ཡན་ཆད་དུ་ཡོད་པ་ཞིག་འདིར་མེད་པར་སོང་བ་ནི་མ་ཡིན་ཏེ། དེ་ལྟ་ན་རྟག་ཆད་ཀྱི་མཐར་འགྱུར་ཞིང་། སྔར་ཡོད་ན་ཕྱིས་མེད་པར་འགྱུར་མི་སྲིད་པའི་ཕྱིར་དང་། གདོད་མ་ནས་ཡོད་པ་མ་ཡིན་པ་ལ་ཕྱིས་མེད་པའང་མི་འཐད་པའི་ཕྱིར་རོ། །དེས་ན། འདིར་སེམས་དང་སེམས་ལས་བྱུང་བའི་འཛིན་པ་མཐའ་དག་ཞིག་པའམ། མ་རིག་པའི་འཁྲུལ་སྣང་ཡལ་བ་ལ་སེམས་འགགས་ཞེས་ཐ་སྙད་བཏགས་པར་ཟད་དེ། དེའི་ཕྱིར་གང་དག་རྒྱུན་མཐའི་བར་དུ་ཡོད་ལ། སངས་རྒྱས་ཀྱི་སར་མེད་ཟེར་བ་དང་། ཁ་ཅིག །སངས་རྒྱས་ཀྱི་སར་ཡང་སེམས་ དང་སེམས་ལས་བྱུང་བའི་ཡེ་ཤེས་ཡོད་དེ། སློབ་དཔོན་གྱིས། སངས་རྒྱས་ཀྱི་སར་སྟོབས་སོགས་ཡོན་ཏན་མཐའ་ཡས་པ་ཡོད་པར་བཤད་པའི་ཕྱིར་དང་། མངོན་སུམ་ནི་གཅིག་ཉིད་ཁོ་ནར་ཟད་དེ། གང་ཐམས་ཅད་མཁྱེན་པའི་ཡེ་ཤེས་ཞེས་དང་། འོག་མིན་དུ་ནི་གང་གི་དོན་དུ་འབད་གྱུར་ཞེས་སོགས་ཚིགས་བཅད་གཉིས་རྩ་འགྲེལ་དང་། འདིར་ཡང་ཡེ་ཤེས་ཀྱི་རང་བཞིན་གྱི་སྐུ་ཞེས་དང་། ཡེ་ཤེས་ཀྱི་ཡུལ་དེ་ཁོ་ན་ཉིད་ལ་ཞེས་སོགས་མང་དུ་གསུངས་པའི་ཕྱིར་ཞེས་སྨྲ་བ་དེ་དག་གི་ནི་སྤྱིར་ཤེས་བྱའི་གནས་ལུགས་དང་། བྱེ་བྲག་ཏུ། སངས་རྒྱས་ཀྱི་ཡིན་ལུགས་མ་ཤེས་ཤིང་། སངས་རྒྱས་ཀྱི་ཡེ་ཤེས་ངོས་མ་ཟིན་པར་རང་གི་རྣམ་པར་རྟོག་པས་བཏགས་པའི་མ་རིག་པའི་ཕྲེང་བ་འབའ་ཞིག་ལ་དགག་སྒྲུབ་བྱེད་པར་ཟད་དེ། སྤྱིར་ཤེས་བྱ་ཐམས་ཅད་གདོད་མ་ནས་སྤྲོས་མེད་སོགས་སྤྲོས་པ་ཐམས་ཅད་དང་བྲལ་བ་ཡིན་པ་ལ། དེ་ལྟར་མ་ཤེས་པར་སངས་རྒྱས་ཀྱི་ཡེ་ཤེས་འབའ་ཞིག་ལ་ཡོད་མེད་དུ་བརྩད་པའི་ཕྱིར་དང་ཡོད་མེད་གཉིས་ཀ་གསུང་རབ་ཐམས་ཅད་དང་། ཀླུ་སྒྲུབ་ཡབ་སྲས་ཀྱི་བསྟན་བཅོས་ཐམས་ཅད་ནས་བཀག་པ་དང་། ཡོད་མེད་དེ་བཞིན་གཤེགས་པས་ཀྱང་རྣམ་པ་ཐམས་ཅད་དུ་མ་གཟིགས་པར་གསུངས་པ་མ་དྲན་པའི་ཕྱིར་དང་། སྒྲིབ་པ་རང་བཞིན་གྱིས་ཡོད་ན། འབད་ཀྱང་སྤོང་བར་མི་ནུས་པས་ཐར་པ་མི་ཐོབ་པའི་ཕྱིར། ལམ་ལ་འབད་པ་དོན་མེད་པར་ཐལ་བ་དང་རང་བཞིན་གྱིས་མེད་ན། ཐམས་ཅད་འབད་མེད་དུ་གྲོལ་བར་འགྱུར་བ་དང་། ཡེ་ཤེས་རང་བཞིན་གྱིས་ཡོད་ན་སེམས་ཅན་དང་། འཁོར་བ་ཐ་སྙད་དུའང་མི་འཐད་པ་དང་། རང་བཞིན་གྱིས་མེད་ན་འཇིག་རྟེན་དང་འཇིག་རྟེན་ལས་འདས་པའི་ས་ཡོན་ཏན་ཐམས་ཅད་མེད་པར་འགྱུར་བའི་ཕྱིར་རོ། །རྒྱུན་མཐའི་བར་ཡོད་ལ་དེ་ནས་མེད་ན་རྟག་ཆད་གཉིས་ཀའི་མཐར་འགྱུར་ཞིང་། སེམས་ཅན་ལ་སྒྲིབ་གཉིས་དང་མ་དག་པའི་ཕུང་ཁམས་སྐྱེ་མཆེད་སོགས་ཡོད་ནས། སངས་རྒྱས་ལ་ཡེ་ཤེས་དང་གནས་གྱུར་གྱི་ཡོན་ཏན་མཐའ་དག་མེད་པའང་མི་འཐད་པའི་ཕྱིར་དང་། ཡེ་ཤེས་མེད་ན་མངོན་པར་མཐོ་བ་དང་ངེས་པར་ལེགས་པའི་ཡོན་ཏན་མཐའ་དག་མེད་པར་འགྱུར་ཏེ། མདོ་ལས། དཔེར་ན། མ་དྲོས་པ་ལ་གནས་པའི་ཀླུ་བདག་མེད་གྱུར་ན། །འཛམ་བུའི་གླིང་འདིར་ཆུ་ཀླུང་འབབ་པར་ག་ལ་འགྱུར། །ཆུ་ཀླུང་མེད་ན་མེ་ཏོག་འབྲས་བུ་འབྱུང་མི་འགྱུར། །རྒྱ་མཚོ་ལ་ཡང་རིན་ཆེན་གཟུགས་མང་མེད་པར་འགྱུར། །དེ་བཞིན་འདི་ལྟར་བྱང་ཆུབ་སེམས་མེད་བདེ་གཤེགས་ཀྱི། །ཡེ་ཤེས་འཇིག་རྟེན་འདི་དག་ཀུན་ཏུ་ག་ལ་འབྱུང་། །ཡེ་ཤེས་མེད་ན་ཡོན་ཏན་འཕེལ་མེད་བྱང་ཆུབ་མེད། །རྒྱ་མཚོ་འདྲ་བའི་སངས་རྒྱས་ཆོས་ཀྱང་མེད་པར་འགྱུར། །ཞེས་དང་། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང་། །འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། །དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་འབྱུང་། །ཤེས་རབ་ནམ་ཡང་ཟད་པ་མེད་ཅིང་འཕེལ་བ་མེད། །ཞེས་དང་། ཡེ་ཤེས་ཚུལ་སྒོ་ཐབས་དང་རྩ་བ་ཇི་སྙེད་པ། ། དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་འབྱུང་། །ཞེས་དང་། གཞན་ཡང་། ཕ་རོལ་དུ་ཕྱིན་པ་ལྔ་ལ་སོགས་པའི་ཡོན་ཏན་ཐམས་ཅད་ཤེར་ཕྱིན་མེད་ན་མེད་པར་རྒྱལ་བའི་ཡུམ་དེ་དང་དེ་ལས་ཡང་ནས་ཡང་དུ་གསུངས་པའི་ཕྱིར་རོ། །སངས་རྒྱས་ཀྱི་ས་ན་སྐད་ཅིག་གིས་སྐྱེ་འགག་བྱེད་པའི་རིག་པའི་ཕྲེང་བ་དང་། འཁྲུལ་སྣང་སྒྱུ་མ་ལྟ་བུ་ཡོད་པའང་མི་འཐད་དེ། སྔར་ཆོས་ཐམས་ཅད་སྐྱེ་འགག་སོགས་མཐའ་ཐམས་ཅད་དང་བྲལ་བར་ཡང་ནས་ཡང་དུ་བསྟན་པའི་ཕྱིར་དང་འཁྲུལ་སྣང་ཡོད་ན་མ་རིག་པ་ཡོད་པར་འགྱུར་བའི་ཕྱིར་དང་། ཆོས་ཐམས་ཅད་སྐྱེ་མེད་རྟོགས་ནས། རང་སྐྱེ་མེད་དུ་མ་རྟོགས་པ་མི་འཐད་པའི་ཕྱིར་དང་། སྤྲོས་པ་དང་བྲལ་བའི་སངས་རྒྱས་ཀྱི་ཡེ་ཤེས་སྐྱེ་འགག་དང་བཅས་པ་ཡིན་ན། སྐྱེ་འཇིག་སོགས་སྤྲོས་པའི་དྲ་བ་མཐའ་ཡས་པས་བཅིངས་པའི་འཇིག་རྟེན་པ་རྣམས་ཀྱིས་དེ་ཁོ་ན་ཉིད་མཐོང་བར་འགྱུར་ཞིང་། དེ་དག་ལ་འཕགས་པ་རྣམས་ཀྱིས་ཆོས་ཐམས་ཅད་སྐྱེ་བ་མེད་པ་སོགས་སུ་གསུངས་པ་ཡང་མི་རིགས་པའི་ཕྱིར་རོ། །དེས་ན་ཡོད་མེད་དུ་རྩོད་པ་དེ་དག་གིས་ནི་སངས་རྒྱས་ཀྱི་ཡེ་ཤེས་ངོས་མ་ཟིན་ཏེ་དེ་དག་གིས་ནི་སེམས་དང་སེམས་ལས་བྱུང་བ་སྐད་ཅིག་སྐྱེ་འགག་བྱེད་པ་དང་། སྒྱུ་མ་ལྟ་བུའི་འཁྲུལ་སྣང་ལ་ཡེ་ཤེས་སུ་ངོས་བཟུང་ནས་རྩོད་པར་སྣང་ལ། ཡེ་ཤེས་ནི་སྔར་ཤེར་ཕྱིན་གྱི་སྐབས་སུ་བཤད་པ་ལྟར་ཆོས་ཐམས་ཅད་སྤྲོས་པ་དང་བྲལ་བ་ལ་བློ་ཡང་སྤྲོས་པ་དང་བྲལ་བར་སོང་པ་ཡིན་ཞིང་བྱེ་བྲག་ཏུ་སངས་རྒྱས་ཀྱི་ཡེ་ཤེས་ནི་བཤད་མ་ཐག་པའི་ཚུལ་དུ། དེ་ཁོ་ན་ཉིད་ལ་སྤྲོས་པ་བག་ཆགས་དང་བཅས་པ་རྣམ་པ་ཐམས་ཅད་དུ་ཞི་བས་དབྱིངས་དང་ཡེ་ཤེས་དབྱེར་མེད་པ་དང་། ཆོས་ཅན་དང་ཆོས་ཉིད་དང་། སྤངས་པ་དང་། རྟོགས་པ་དང་ཡུལ་དང་ཡུལ་ཅན་ལ་སོགས་པ་ཐམས་ཅད་གཉིས་སུ་མེད་པ་དང་། དེར་མ་ཟད་འཁོར་བ་དང་མྱ་ངན་ལས་འདས་པ་དང་། སྐྱོན་དང་ཡོན་ཏན་ལ་སོགས་པ་ཆོས་ཐམས་ཅད་རྣམ་པ་ཐམས་ཅད་དུ་མཉམ་པ་ཉིད་དུ་གྱུར་པ་ལ་བཞག་པ་ཡིན་པའི་ཕྱིར་རོ། །དེའི་ཕྱིར་གང་དག་ངོ་བོ་ཉིད་ཀྱི་སྐུ་སངས་རྒྱས་མིན་ཟེར་བ་དང་། དེས་ཤེས་བྱ་མ་རྟོགས་ཟེར་བ་ནི་ཤིན་ཏུ་འཁྲུལ་ཏེ། ཆོས་ཐམས་ཅད་སྤྲོས་པ་དང་བྲལ་བ་ལ། བློ་ཡང་སྤྲོས་པ་བག་ཆགས་དང་བཅས་པ་རྣམ་པ་ཐམས་ཅད་དུ་བྲལ་བ་དེ། དེ་བཞིན་གཤེགས་པ་དང་། འཕགས་པ་བྱམས་པ་དང་། ཀླུ་སྒྲུབ་ཡབ་སྲས་ལ་སོགས་པས་ལན་གཅིག་མ་ཡིན་པར་ཡང་ནས་ཡང་དུ་སངས་རྒྱས་སུ་གསུངས་པ་ཡིན་པའི་ཕྱིར་རོ། །ཤེས་བྱ་གཞན་རྣམས་ཡོད་ནས། སངས་རྒྱས་ཀྱི་ཡེ་ཤེས་ལ་ཡོད་མེད་རྩོད་པའང་མི་འཐད་དེ། འཇིག་རྟེན་གྱི་འཁྲུལ་ངོར་གཟུགས་དང་ཚོར་བ་ལ་སོགས་ཀུན་རྫོབ་པའི་ཆོས་རྣམས་ཡོད་པ་ལྟར་སངས་རྒྱས་ཀྱི་ཡེ་ཤེས་ཀྱང་ཡོད་ལ། དེ་བཞིན་གཤེགས་པའི་གཟིགས་ངོར་སངས་རྒྱས་ཀྱི་ཡེ་ཤེས་ཡོད་མེད་སྤྲོས་པ་ཐམས་ཅད་དང་བྲལ་བ་ལྟར་ཆོས་ཐམས་ཅད་ཀྱང་སྤྲོས་པ་ཐམས་ཅད་དང་བྲལ་བའི་ཕྱིར། ། གཉིས་པ་ལ། ལོངས་སྤྱོད་རྫོགས་པའི་སྐུ་དང་། རྒྱུ་མཐུན་པའི་སྐུ་དང་། སྤྲུལ་པའི་སྐུ་བཤད་པ་གསུམ་གྱི། དང་པོ་ནི། སྐུ་གང་གིས་ཆོས་ཀྱི་དེ་ཁོ་ན་ཉིད་མངོན་སུམ་དུ་མཛད་པ་ལོངས་སྤྱོད་རྫོགས་པའི་སྐུ་དེ་ནི་ཞི་བའི་རང་བཞིན་དུ་འདོད་དེ། སེམས་དང་སེམས་ལས་བྱུང་བ་དང་བྲལ་བའི་ཕྱིར་རོ། །ཞི་བའི་རང་བཞིན་ཡིན་ཡང་དཔག་བསམ་གྱི་ཤིང་ལྟར་སེམས་ཅན་གྱི་དོན་མཛད་པར་སྤྱོད་པ་གསལ་བར་གྱུར་ཅིང་། ཡིད་བཞིན་གྱི་ནོར་བུ་ཇི་ལྟ་བ་བཞིན་དུ་རྣམ་པར་མི་རྟོག་ཏུ་ཟིན་ཡང་། གདུལ་བྱའི་མངོན་པར་འདོད་པའི་དོན་ཐམས་ཅད་སྒྲུབ་པའི་རྒྱུར་འགྱུར་རོ། །རྒྱུད་བླ་ལས། ཇི་ལྟར་ཡིད་བཞིན་ནོར་བུ་ནི། །རྟོག་པ་མེད་ཀྱང་གཅིག་ཅར་དུ། །སྤྱོད་ཡུལ་གནས་པ་རྣམས་ཀྱི་ནི། །བསམ་ཀུན་སོ་སོར་རྫོགས་བྱེད་ལྟར། །དེ་བཞིན་སངས་རྒྱས་ཡིད་བཞིན་ལ། །བརྟེན་ནས་བསམ་པ་ཐ་དད་རྣམས། །སྣ་ཚོགས་ཆོས་ནི་ཐོས་འགྱུར་ཡང་། ། །དེ་ནི་དེ་ལ་རྣམ་མི་རྟོག་ཞེས་པ་ལྟར་རོ། །སྐུ་འདི་ནི་ཇི་སྲིད་འགྲོ་བ་མ་ལུས་པ་འཁོར་བ་ལས་གྲོལ་གྱི་བར་དུ་འཇིག་རྟེན་པ་རྣམས་ཀྱི་མངོན་མཐོ་ངེས་ལེགས་ཀྱི་འབྱོར་པ་ཐོབ་A པའི་སླད་དུ་རྟག་ཏུ་བཞུགས་ཏེ། རྒྱུད་བླ་ལས། ཇི་ལྟར་ནོར་བུ་རིན་ཆེན་རྟོག་མེད་འདོད་པའི་ནོར། །འབད་པ་མེད་པར་གཞན་པ་དག་ལ་རབ་སྟེར་ལྟར། ། དེ་བཞིན་ཐུབ་པ་འབད་མེད་ཇི་ལྟར་འོས་པ་ནི། །གཞན་གྱི་དོན་དུ་སྲིད་པ་ཇི་སྲིད་རྟག་ཏུ་བཞུགས་ཞེས་པ་ལྟར་རོ། །རྟག་ཞེས་བྱ་བ་འདིས་ནི་ཡུན་རིང་པོར་གནས་པར་མཚོན་ཏེ། དེའི་ཕྱིར། འཇིག་རྟེན་ཇི་སྲིད་པ་དང་། ནམ་མཁའ་ཇི་སྲིད་པ་དེ་སྲིད་དུ། སངས་རྒྱས་རྣམས་ཚུལ་འདིས་སེམས་ཅན་གྱི་དོན་ཁོ་ན་མཛད་ཅིང་རྣམ་པར་བཞུགས་སོ་ཞེས་ཤེས་པར་བྱའོ། །ཁ་ཅིག་ལོངས་སྐུ་མྱ་ངན་ལས་འདའ་བར་འདོད་པ་ནི་འདི་རྩ་འགྲེལ་དང༌། མདོ་སྡེ་རྒྱན་དང༌། ཐེག་བསྡུས་སོགས་དང་འགལ་བས། སྤྲུལ་པའི་སྐུ་ནི་མྱ་ངན་ལས། འདའ་བར་བརྗོད་ཀྱི་གཅིག་ཤོས་མིན། །གཏན་དུ་གནས་པའི་རྒྱུ་ལྡན་པ། །མྱ་ངན་འདའ་བར་ཡང་མི་རིགས། ། ཞེས་པ་ལྟར་འཐད་དེ་འཁོར་བ་མ་སྟོང་གི་བར་དུ་བཞུགས་པའི་ཕྱིར་རོ། །ཁ་ཅིག་འཁོར་བ་སྟོང་ནས་ཀྱང་གཟུགས་སྐུ་བཞུགས་ཟེར་བ་ནི། དོན་གཉིས་མཐར་ཐུག་གི་གནད་མ་ཤེས་པའོ། །བསོད་ནམས་བརྒྱའི་མཚན་གྱིས་བརྒྱན་པའི་སྐུ་འདི་ནི་བྱང་ཆུབ་སེམས་དཔའ་སྤྲོས་པ་དང་བྲལ་བ་རང་གི་བསོད་ནམས་དང་ཡེ་ཤེས་ཀྱི་ཚོགས་ལས་ཤེས་རབ་དྲི་མེད་པའི་མེ་ལོང་ཐོབ་པ་ས་བཅུ་ལ་གནས་པ་རྣམས་ཁོ་ན་ལ་སྣང་བར་འགྱུར་གྱི། སྤྲོས་པ་དང་བཅས་པ་སོ་སོ་སྐྱེ་བོ་རྣམས་ལ་ནི་མ་ཡིན་ནོ། ། འདིར། ལོངས་སྐུའི་འཁོར། འགྲེལ་ཆུང་དོན་གསལ་དང་། ཆོས་བཤེས་ཀྱིས་ས་བཅུ་པ་ལ་བཤད་ཅིང་། ཁ་ཅིག་ས་བརྒྱད་པ་ཡན་ཆད་ལ་འདོད་ཀྱང་། སློབ་དཔོན་གྱིས་ས་བཅུ་ལ་གནས་པ་ཐམས་ཅད་ལ་གསུངས་ཤིང་། འཕགས་པ་གྲོལ་སྡེ་དང་། ཤཱནྟི་བ་དང་། ཀླུའི་བཤེས་གཉེན་དང་། ཨ་བྷ་ཡ་དང་། ཛཱ་ཡ་ཨ་ནནྟ་སོགས་ཀྱང་། དེ་བཞིན་དུ་བཞེད་པ་ལགས་ཏེ། རྒྱུད་བླ་དང་། མདོ་སྡེ་རྒྱན་དང་། ཐེག་བསྡུས་དང་། མངོན་པ་ཀུན་ལས་བཏུས་སོགས་ནས་འཇིག་རྟེན་རྒྱལ་བའི་དཀྱིལ་འཁོར་ཞེས་གསུངས་པའི་དོན་ཡང་དེ་ཡིན་ནོ། །དེ་ལྟ་བུའི་ལོངས་སྐུ་འདི་ནི་ངེས་པ་ལྔ་དང་ལྡན་ཏེ། གནས་ངེས་པ་འོག་མིན་དང་། ངོ་བོ་ངེས་པ་མཚན་དཔེས་བརྒྱན་པ་དང་། འཁོར་ངེས་པ་ས་བཅུའི་བྱང་ཆུབ་སེམས་དཔའ་དང་དུས་ངེས་པ་རྒྱུན་མི་ཆད་པ་དང་། ལོངས་སྤྱོད་ངེས་པ་ཐེག་ཆེན་གྱི་ཆོས་ཀྱི་ལོངས་སྤྱོད་ཅན་ཏེ། སློབ་དཔོན་གྱིས། སངས་རྒྱས་རྣམས་ཀྱི་གཟུགས་སྐུ་ནི། །མཚན་དང་དཔེ་བྱད་རབ་འབར་ཞིང་། །སྐྱེ་བ་རྣམས་ལ་སྣ་ཚོགས་གཟུགས། །རང་མོས་དབང་གིས་འཛིན་པར་བྱེད། །བསོད་ནམས་ཚོགས་ནི་དཔག་མེད་ལས། །བྱུང་བ་དེ་ནི་རྒྱལ་བའི་སྲས། །ས་བཅུ་ལ་ནི་གནས་རྣམས་ཀྱིས། །དེ་ལྟ་བུ་ཡང་སྐུར་གཟིགས་སོ། །འདི་དེ་ཆོས་རྫོགས་ལོངས་སྤྱོད་པས། ། རྒྱལ་སྲས་རྣམས་ཀྱི་སྤྱད་བྱའོ། །ཆོས་རྣམས་རང་བཞིན་ཁོ་ན་ལ། །གནས་པའི་བློ་ལ་སངས་རྒྱས་བརྗོད། །འོག་མིན་གཞལ་ཡས་ཁང་དུ་ནི། །དེ་ཉིད་མངོན་སུམ་བྱ་བར་བཞེད། །ཞེས་སོ། །བསོད་ནམས་ཚོགས་ནི་དཔག་མེད་ལས་བྱུང་བ་ཞེས་པས་དུས་ངེས་པ་བསྟན། གཞན་རྣམས་གོ་སླའོ། །ཁ་ཅིག །རྒྱུད་བླ་ལས། ཇི་ལྟར་ཚོན་ནི་སྣ་ཚོགས་ཀྱིས། །ནོར་བུ་དེ་དངོས་མིན་སྣང་ལྟར། །དེ་བཞིན་འགྲོ་རྐྱེན་སྣ་ཚོགས་པས། །ཁྱབ་བདག་དེ་དངོས་མིན་པར་སྣང་། །ཞེས་དང་། ། དྲང་སྲོང་རྣམས་ཀྱི་བརྡ་ཡི་སྐུ། །ཕ་རོལ་ཕུན་སུམ་ཚོགས་པའི་གནས། །ཞེས་དང་། ཐུབ་པའི་བསྟན་པ་རྣམ་གཉིས་ཆུ་ཟླ་བཞིན་ཞེས་དང་། ཇི་ལྟར་སྤྲིན་མེད་ནམ་མཁའི་ཟླ་བའི་གཟུགས། །སྟོན་ཀའི་ཆུ་སྔོན་མཚོར་ནི་མཐོང་བ་ལྟར། །  དེ་བཞིན་རྒྱལ་སྲས་སོགས་ཀྱི་ཁྱབ་བདག་གཟུགས། །རྫོགས་སངས་དཀྱིལ་འཁོར་ནང་དུ་མཐོང་བར་འགྱུར་ཞེས་དང་། ཇི་ལྟར་བི་ཌུར་ས་གཞི་གཙང་མ་ལ། །ལྷ་དབང་ལུས་ཀྱི་གཟུགས་བརྙན་སྣང་བ་ལྟར། །དེ་བཞིན་འགྲོ་སེམས་ས་གཞི་གཙང་མ་ལ། །ཐུབ་པའི་དབང་པོའི་སྐུ་ཡི་གཟུགས་བརྙན་འཆར། །ཞེས་དང་། འདི་ནི་རང་སེམས་སྣང་བ་ཞེས། །སོ་སོའི་སྐྱེ་བོས་མི་ཤེས་མོད་ཞེས་དང་། དགེ་བ་སྐྱེ་དང་འཇིག་པས་ན། །སངས་རྒྱས་གཟུགས་ནི་སྐྱེ་དང་འཇིག །བརྒྱ་བྱིན་བཞིན་དུ་ཐུབ་པ་ནི། །ཆོས་ཀྱི་སྐུ་ཡི་སྐྱེ་འཇིག་མེད། །ཞེས་སོགས་མང་དུ་གསུངས་ཤིང་། བརྒྱད་སྟོང་འགྲེལ་ཆེན་སོགས་སུའང་། གཟུགས་སྐུ་སངས་རྒྱས་མ་ཡིན་པར་གསུངས་པའི་རྗེས་སུ་འབྲངས་ནས། གཟུགས་སྐུ་སངས་རྒྱས་མ་ཡིན་པར་འདོད་པ་ནི་དཔྱད་དགོས་ཏེ། ཀུན་རྫོབ་ཏུ་ཡོད་པས་ཡོད་པའི་གོ་མི་ཆོད་ཅིང་། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རང་གི་མཚན་ཉིད་ཀྱིས་སྟོང་ཞིང་བྱིས་པ་ལ་སྣང་བ་ལྟར་ཡོད་པ་མ་ཡིན་པར་འདོད་ན་སྐྱོན་མེད་ལ། དེ་ལྟ་མ་ཡིན་ན་རྣམ་བཞག་ཐམས་ཅད་ནང་འགལ་ཏེ། ། མེ་ཚ་བ་ཡིན་ཞིང་། གཟུགས་གཟུགས་སུ་རུང་བ་སོགས་ཡིན་ན། གཟུགས་སྐུ་སངས་རྒྱས་མ་ཡིན་པར་འགལ་བའི་ཕྱིར་དང་། གཟུགས་སྐུ་སངས་རྒྱས་སུ་འགྱུར་ཏེ། ཀུན་རྫོབ་ཏུ་སངས་རྒྱས་ཡིན་པའི་ཕྱིར་དང་གདུལ་བྱ་ལ་སངས་རྒྱས་སུ་སྣང་བའི་ཕྱིར་འཁོར་གསུམ་ཁས་བླངས་སོ། །དེས་ན་གཟུགས་སྐུ་སངས་རྒྱས་ཡིན་པར་གསུངས་པ་ནི། མེའི་རང་བཞིན་ཚ་བ་ཡིན་པར་གསུངས་པ་ལྟར། ཀུན་རྫོབ་མ་དཔྱད་པའི་རྣམ་བཞག་ཡིན་ལ། སངས་རྒྱས་མ་ཡིན་པར་གསུངས་པ་ནི་མེའི་རང་བཞིན་སྟོང་ཉིད་དུ་གསུངས་པ་ལྟར། དོན་དམ་དཔྱད་པའི་རྣམ་བཞག་ཡིན་ཞིང་། དེ་དག་ཀྱང་གདུལ་བྱའི་བློ་ལ་ལྟོས་ནས། བདེན་པ་གཉིས་སུ་ཕྱེ་བ་ཡིན་གྱི། སངས་རྒྱས་ཀྱི་གཟིགས་ངོར་གཟུགས་སྐུ་དང་ངོ་བོ་ཉིད་ཀྱི་སྐུ་ལ་སངས་རྒྱས་ཡིན་མིན་གྱི་ཁྱད་པར་མེད་དོ། །གང་དག་གཟུགས་སྐུ་ལས་གཞན་ན་ངོ་བོ་ཉིད་ཀྱི་སྐུ་ཡོད་པར་སྨྲ་བ་དང་། གཟུགས་སྐུ་ཉིད་སངས་རྒྱས་ཀྱི་ཡེ་ཤེས་སུ་འདོད་པ་དག་གིས་ནི་བདེན་པ་གཉིས་དེ་ཉིད་གཞན་དུ་བརྗོད་དུ་མེད་པར་གསུངས་པའི་དོན་མ་ཤེས་པ་ཡིན་ནོ། ། གཉིས་པ་ལ། རྒྱུ་ཕུན་སུམ་ཚོགས་པ་དང་། བཞེད་པ་ལ་མངའ་བསྒྱུར་བ་ཕུན་སུམ་ཚོགས་པ་དང་། ཡོན་ཏན་ཕུན་སུམ་ཚོགས་པ་བཤད་པ་གསུམ་གྱི་དང་པོ་ལ། སྐྱེ་བའི་གནས་སྐབས་སྟོན་པ་དང་། མཐུ་ཕུལ་དུ་བྱུང་བ་དང་གཉིས་ཀྱི་དང་པོ་ནི་ཆོས་ཀྱི་སྐུའམ་གཟུགས་ཀྱི་སྐུའི་མཐུ་ལས་འབྱུང་ཡང་རུང་སྟེ། ཇི་སྐད་བཤད་པའི་སྐུ་ལས་གཞན་པ་རྒྱུ་མཐུན་པའི་སྐུ་གང་དག་སེམས་ཅན་འདུལ་བའི་དོན་དུ་བྱུང་བ་དེ་དག་ལ་ཡང་མཐུའི་ཁྱད་པར་བསམ་གྱིས་མི་ཁྱབ་པ་མངའ་བར་བསྟན་པའི་ཕྱིར་ཐུབ་པའི་དབང་པོས་དུས་གཅིག་ཁོ་ནར་སྐུ་གཉིས་པོ་དེའི་རྒྱུ་མཐུན་པ་གཟུགས་གྱི་སྐུ་གཅིག་ལ་ཐམས་ཅད་མཁྱེན་པའི་ཡེ་ཤེས་ཀྱི་གནས་སྐབས་ཀྱི་སྔ་རོལ་འཁོར་བ་ཐོག་མ་མེད་པར་རང་ཉིད་ཀྱི་སྐྱེ་བ་གནས་སྐབས་སྔར་འགགས་སུ་ཟིན་པ་རྣམས་བྱུང་མཐའ་མ་ལུས་པ་བསྟན་པའི་ཕྱིར་གསལ་བ་དང་མ་འཆོལ་བ་སྟེ། ཕན་ཚུན་མ་འདྲེས་པ་བྱུང་ཚུལ་དུ་མ་ནི་མ་ལུས་ཀྱིས་བཀྲ་བར་གྱུར་པ་མཐའ་དག་མེ་ལོང་ཡོངས་སུ་དག་པ་ལ་བཞིན་གྱི་གཟུགས་བརྙན་ལྟར་ལྷུན་གྱིས་གྲུབ་པ་སྟོན་པ་མཛད་དོ། ། གཉིས་པ་ལ། སྐུ་གཅིག་ལ་སྟོན་པ་དང་། བ་སྤུའི་ཁུང་བུ་གཅིག་ཏུ་སྤྱོད་པ་མཐའ་དག་སྟོན་པའི་མཐུ་གཉིས་ཀྱི་དང་པོ་ལ། སྦྱིན་པ་དང་། ཕར་ཕྱིན་གཞན་ལྔ་ལ་སྤྱོད་པའི་བྱུང་མཐའ་སྟོན་པ་གཉིས་ཀྱི་དང་པོ་ལ། འདི་བྱང་ཆུབ་སེམས་དཔའི་སྤྱོད་པའི་བྱུང་ཚུལ་གང་དག་གང་དུ་ཇི་ལྟར། གང་གི་དོན་དུ་བྱུང་བ་ཐམས་ཅད་ཀྱང་ལྷུན་གྱིས་གྲུབ་པར་སྐུ་གཅིག་ཁོ་ན་ལ་སྟོན་པར་ནུས་ཏེ། བཅོམ་ལྡན་འདས་ཀྱི་སྔོན་སྦྱིན་པའི་ཕ་རོལ་དུ་ཕྱིན་པ་ལ་སྤྱོད་པ་ན། སངས་རྒྱས་བཅོམ་ལྡན་འདས་རྣམས་ལ་བསྙེན་བཀུར་མཛད་པ་དང་། སངས་རྒྱས་ཀྱི་ཞིང་བི་ཌུརྱ་དང་པདྨ་རཱ་ག་དང་། ཨིཎྜ་རྙིལ་དང་། ཤེལ་སོགས་པའི་རང་བཞིན་ཅན་རིན་པོ་ཆེའི་ལྗོན་ཤིང་ལ་སོགས་པས་མཛེས་པར་བྱས་པ། ཆུ་དང་ཞེང་ཀུན་ནས་ཟླུམ་པ་དང་བཅས་པ་དེ་ལ་བརྟེན་པའི་སེམས་ཅན་གྱི་ཁྱད་པར་གྱིས་ཉེ་བར་མཛེས་པ་ཇི་འདྲ་བ་ཞིག་ན་ཐུབ་པའི་དབང་པོ་བཅོམ་ལྡན་འདས་དེ་རྣམས་ལ་བལྟམས་པ་ལ་སོགས་པ་དང་། སངས་རྒྱས་དེ་དག་གི་སྐུ་དང་སྤྱོད་པ་དག་གིས་མཐུ་སྟོབས་ཕུལ་དུ་བྱུང་བ་ཅི་འདྲ་བ་དང་། དེ་དག་གི་ཉན་ཐོས་ཀྱི་དགེ་འདུན་འདུས་པར་གྱུར་པ་གྲངས་ཇི་རྙེད་པ་དང་། ཆོས་ཀྱི་རྗེས་སུ་མཐུན་པའི་ཆོས་ཀྱི་ནན་ཏན་རྣམས་ཇི་ལྟ་བུས་ཉན་ཐོས་ཀྱི་དགེ་འདུན་དུ་གྱུར་པ་དང་། སངས་རྒྱས་དེ་དག་གི་ཞིང་ན་བྱང་ཆུབ་སེམས་དཔའ་རྣམས་ཞིང་དེར་གཟུགས་ཀྱི་ཁྱད་པར་མཚན་དང་དཔེ་བྱད་ཀྱིས་ལུས་སྤྲས་པ་དབྱིབས་དང་ལྡན་པ་ཆོས་གོས་དང་། ཟས་དང་གནས་ལ་སོགས་ཡོངས་སུ་ལོངས་སྤྱོད་པ་ཉེ་བར་སྤྱོད་པ་དང་ལྡན་པ་ཇི་འདྲ་བ་དང་། ཐེག་པ་གཅིག་དང་གསུམ་གྱི་རྟེན་ཅན་ཇི་འདྲ་བའི་ཆོས་བསྟན་པ་དང་། ཞིང་དེར་བདག་ཉིད་བྲམ་ཟེ་ལ་སོགས་པའི་རིགས་སུ་སྐྱེས་པ་གཟུགས་དང་བློ་དང་ལྡན་པ། ཁྱིམ་པའམ་རབ་ཏུ་བྱུང་བ་ཇི་འདྲ་བར་གྱུར་པ་དང་། ཆོས་ཐོས་ནས་ལྷག་མ་དང་བཅས་པ་དང་། ལྷག་མ་མེད་པའི་བསླབ་པ་ཁས་བླངས་ཏེ། སྤྱོད་པ་གང་ལ་སྤྱད་པ་དང་། སངས་རྒྱས་བཅོམ་ལྡན་འདས་ཉན་ཐོས་དང་། བྱང་ཆུབ་སེམས་དཔའི་དགེ་འདུན་དང་བཅས་པ་དེ་དག་ལ་བཟའ་བ་ལ་སོགས་པ་དང་། ཆོས་གོས་དང་། རིན་པོ་ཆེའི་རྒྱན་ལ་སོགས་པ་སྦྱིན་པ་གང་དངོས་པོ་དང་དུས་ཅི་ཙམ་དུ་དེ་དག་ལ་ཕུལ་བ་དེ་ནི་མ་ལུས་པར་སྐུ་གཅིག་ལ་སྟོན་པར་མཛད་དོ། ། གཉིས་པ་ནི། སྦྱིན་པའི་ཕ་རོལ་དུ་ཕྱིན་པ་ལ་སྤྱོད་པའི་བྱུང་མཐའ་འདི་རྣམས་ཇི་ལྟ་སྟོན་པ་དེ་བཞིན་དུ། ཚུལ་ཁྲིམས་དང་། བཟོད་པ་དང་། ། བརྩོན་འགྲུས་དང་། ཏིང་ངེ་འཛིན་དང་ཤེས་རབ་ཀྱི་ཕ་རོལ་དུ་ཕྱིན་པ་ལ་སྤྱོད་པའི་ཚེ་སྔར་གྱི་གནས་སྐབས་གང་ཡིན་པ་མ་ཚང་བ་མེད་པ་དེ་དག །མ་ལུས་སྐུ་གཅིག་ལ་སྟོན་མཛད་ཅེས་གོང་མ་དང་སྦྱར་རོ། ། གཉིས་པ་ལ། ཉིད་ཀྱི་སྤྱོད་པ་དང་། དུས་གསུམ་གྱི་སངས་རྒྱས་ཐམས་ཅད་ཀྱི་སྤྱོད་པ་དང་། གཞན་དུས་གསུམ་གྱི་སྐྱེ་འཕགས་ཀུན་གྱི་སྤྱོད་པ་བ་སྤུའི་ཁུང་བུ་གཅིག་ཏུ་སྟོན་པ་གསུམ་གྱི། དང་པོ་ནི། སྐུ་གཅིག་ལ་གཅིག་ཅར་གནས་སྐབས་ཐམས་ཅད་སྟོན་པ་ལྟ་ཞོག་གི། འོན་ཀྱང་ཉིད་ཀྱི་ཕ་རོལ་དུ་ཕྱིན་པ་དྲུག་གི་སྤྱོད་པ་མ་ཚང་བ་མེད་པ་ཀུན་སྐུའི་བ་སྤུའི་ཁུང་བུར་འང་གསལ་བར་སྟོན་ནོ། ། གཉིས་པ་ནི། བདག་ཉིད་ཀྱི་སྤྱོད་པ་འབའ་ཞིག་སྟོན་པར་མ་ཟད་ཀྱི། གཞན་ཡང་སངས་རྒྱས་གང་དག་སྔར་འདས་པ་དང་མ་འོངས་པ་རྣམས་འབྱུང་བར་འགྱུར་བ་གང་ཡིན་པ་དང་། གང་དག་ད་ལྟར་ནམ་མཁའི་མཐར་ཐུག་པར་གསུང་གི་གདངས་འཐོན་པོ་ཚངས་པའི་དབྱངས་ལ་སོགས་པས་ཆོས་གསལ་བར་སྟོན་པའི་སྒོ་ནས་སྡུག་བསྔལ་གྱིས་བཟུང་བའི་འགྲོ་བ་རྣམས་དབུགས་འབྱིན་པར་མཛད་ཅིང་། འཇིག་རྟེན་གྱི་ཁམས་ན་བཞུགས་པ་རྣམས་དང་། དེ་དག་གི་དང་པོའི་ཐུགས་བསྐྱེད་པ་ནས་བཟུང་སྟེ། བྱང་ཆུབ་ཀྱི་སྙིང་པོའི་བར་གྱི་རྒྱུ་དང་འབྲས་བུའི་དེ་དག་གི་སྤྱོད་པ་མ་ལུས་པ་ཀུན་དངོས་པོ་རྣམས་མིག་འཕྲུལ་གྱི་རང་བཞིན་དང་ཐ་མི་དད་པར་མཁྱེན་ནས་བདག་ཉིད་ཀྱི་སྤྱོད་པ་སྟོན་པ་བཞིན་དུ་སྐུའི་བ་སྤུའི་ཁུང་བུར་དུས་གཅིག་ལ་ནི་གསལ་བར་སྟོན་ཏེ། རེ་ཤིག་ཐ་མལ་གྱི་མིག་འཕྲུལ་མཁན་དག་ཀྱང་སྔགས་ཀྱི་མཐུས་རང་གི་ལུས་ལ་དངོས་པོ་སྣ་ཚོགས་སྟོན་ནུས་ན་འགྲོ་བའི་དབང་ཕྱུག་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་དངོས་པོའི་རང་བཞིན་མིག་འཕྲུལ་གྱི་རང་བཞིན་ལས་ཐ་མི་དད་པར་མཁྱེན་ནས་མི་སྤྱོད་པར་འགྱུར་རམ། དེའི་ཕྱིར་མཁས་པ་གང་ཞིག་མ་རྟོགས་པའམ་སོམ་ཉི་ཟ་བར་འགྱུར། མཁས་པས་དཔེ་འདིའི་སྒོ་ནས་གསལ་བར་འདི་ལ་ལྷག་པར་མོས་པ་བྱའོ། ། གསུམ་པ་ནི། ཇི་ལྟ་ཉིད་ཀྱི་སྤྱོད་པ་དང་། །དེ་བཞིན་གཤེགས་པ་གཞན་གྱི་སྤྱོད་པ་དག་དུས་གཅིག་ཏུ་རང་ཉིད་ཀྱི་བ་སྤུའི་ཁུང་བུར་སྟོན་པར་མཛད་པ་དེ་བཞིན་དུ་དུས་གསུམ་གྱི་བྱང་ཆུབ་སེམས་དཔའ་དང་རང་རྒྱལ་དང་། འཕགས་པ་ཉན་ཐོས་མ་ལུས་པ་ཀུན་གྱི་སྤྱོད་པ་ཐམས་ཅད་དང་། དེ་རྣམས་ཀྱི་ལྷག་མ་སོ་སོ་སྐྱེ་བོའི་གནས་སྐབས་ཀྱི་ནི་སྤྱོད་པ་ཐམས་ཅད་བ་སྤུའི་ཁུང་བུར་དུས་གཅིག་གི་ཚེ་སྟོན་པར་བྱེད་དོ། ། གཉིས་པ་ལ། ཡུལ་དང་། དུས་ལ་ལྟོས་ནས་བཞེད་པ་ལ་མངའ་བསྒྱུར་བ་གཉིས་ཀྱི་དང་པོ་ནི། སྐུ་ཕུན་སུམ་ཚོགས་པ་བརྗོད་ནས། རྣམ་རྟོག་མི་མངའ་བར་ཟིན་ཀྱང་བཞེད་པ་ལ་མངའ་བསྒྱུར་བ་ཕུན་སུམ་ཚོགས་པ་བསྟན་པའི་ཕྱིར། སྤངས་རྟོགས་ཕྲིན་ལས་ཡོངས་སུ་དག་པའི་སངས་རྒྱས་འདི་ནི་བཞེད་པ་ཙམ་གྱིས་འཇུག་པ་ཡིས་རྡུལ་ཕྲ་རབ་གཅིག་གི་ཡུལ་ལ་ནམ་མཁའི་མཐས་གཏུགས་པའི་འཇིག་རྟེན་མ་ལུས་པའི་རང་གི་ངོ་བོ་ཇི་ལྟ་གནས་པ་སྟོན་ཅིང་བཞེད་པ་ཙམ་གྱིས་འཇིག་རྟེན་མཐའ་ཡས་པའི་ཕྱོགས་རྡུལ་ཕྲ་རབ་གཅིག་གིས་ཁྱབ་པར་ཡང་སྟོན་མོད་ཀྱི། དེ་ལྟ་ན་ཡང་རྡུལ་རགས་པར་མི་འགྱུར་ཞིང་། འཇིག་རྟེན་ཕྲ་བར་ཡང་མི་འགྱུར་རོ། ། གཉིས་པ་ནི། དེ་བཞིན་དུ་རྣམ་པར་རྟོག་པ་མི་མངའ་བ་བཅོམ་ལྡན་འདས་ཁྱོད་ཀྱིས་སྲིད་པའི་མཐའི་དུས་ཀྱི་སྐད་ཅིག་དང་སྐད་ཅིག་དེ་རེ་རེ་ལ། དེ་ནི་གཅིག་ཅར་ལ་ལར་སྒོ་མང་བརྒྱ་ནས་ཆོས་ཀྱི་འཁོར་ལོ་དང་། ལ་ལར་སྐྱེ་བ་མི་སྣང་ལ་ལར་སྐྱེ་བའི་སྤྱོད་པ་སྣ་ཚོགས་དང་། ལ་ལར་བྱང་ཆུབ་ཐམས་ཅད་ལ་ལར་དེ་ཡི་མྱ་ངན་འདས་སྟོན་ཀྱང་། །དེ་ནི་གནས་དེ་ལས་ཀྱང་རྣམ་པར་གཡོ་མི་མངའ་ལ་ཐམས་ཅད་མཛད། ཞེས་པ་ལྟར། སྤྱོད་པ་སྣ་ཚོགས་ཇི་སྙེད་སྟོན་པར་མཛད་པ་དེ་སྙེད་ཀྱི་གྲངས་ཛམ་བུའི་གླིང་མ་ལུས་པའི་རྡུལ་ཕྲ་རབ་གང་ཡིན་པ་དེ་དག་ལ་སྔ་མའི་གྲངས་ཀྱི་ཆ་ཤས་ཙམ་ཡང་མེད་དོ་ཞེས་པ་འདི་ནི་ཐུན་མོང་མ་ཡིན་པའི་ཡོན་ཏན་ཕུལ་དུ་བྱུང་བ་མངའ་བའི་སྒོ་ནས་བཅོམ་ལྡན་འདས་ལ་བསྟོད་པ་ཡིན་ནོ། ། གསུམ་པ་ལ། ཡོན་ཏན་གྱི་གཙོ་བོ་སྟོབས་བཅུ་བཤད་པ་དང་། ཡོན་ཏན་མཐའ་ཡས་ཤིང་། སངས་རྒྱས་ལས་གཞན་གྱིས་བསམ་གྱིས་མི་ཁྱབ་པར་བསྟན་པ་དང་། ཡོན་ཏན་ཐམས་ཅད་ཟབ་པ་དང་རྒྱ་ཆེ་བ་གཉིས་སུ་བསྡུ་བ་གསུམ་གྱི་དང་པོ་ལ། བསྟན་བཤད་གཉིས་ཀྱི་དང་པོ་ནི་སངས་རྒྱས་ཀྱི་ནི་སྟོབས་བཅུས་རབ་ཏུ་ཕྱེ་བ་ཡིན་པའི་ཕྱིར། དེ་རྣམ་པར་དབྱེ་བ་ཆ་ཙམ་ཞིག་བསྟན་པའི་ཕྱིར་གནས་དང་གནས་མིན་པ་མཁྱེན་པའི་སྟོབས་དང་། དེ་བཞིན་དུ། ལས་ཀྱི་རྣམ་པར་སྨིན་པ་མཁྱེན་པའི་བློ་སྟེ་སྟོབས་དང་། མོས་པ་སྣ་ཚོགས་པ་ཐུགས་སུ་ཆུད་པའི་སྟོབས་དང་། སྣ་ཚོགས་པའི་ཁམས་ནི་མཁྱེན་པའི་སྟོབས་དང་། དེ་བཞིན་དུ། དབང་པོ་མཆོག་དང་། མཆོག་མ་ཡིན་པ་མཁྱེན་པའི་སྟོབས་དང་། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་དང་། བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་སྙོམས་པར་འཇུག་པ་སོགས་མཁྱེན་པའི་བློ་སྟེ་སྟོབས་དང་། སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་དང་། དེ་བཞིན་དུ་འཆི་འཕོ་བ་དང་སྐྱེ་བ་མཁྱེན་པའི་བློ་སྟེ། སྟོབས་དང་། ཟག་པ་རྣམས་ཟད་པ་མཁྱེན་པའི་སྟོབས་ཏེ་སྟོབས་ནི་བཅུ་པོ་འདི་དག་གོ། །འདིར་འགྲེལ་བཤད་དུ། སྟོབས་རེ་རེ་ཞིང་ཏིང་ངེ་འཛིན་དང་། ཤེས་རབ་དང་མཚུངས་ལྡན་གྱི་སེམས་སེམས་བྱུང་དུ་མངོན་པ་ནས་འབྱུང་བ་བཞིན་བཤད་པ་ནི། གོང་དུ་སེམས་དང་སེམས་ལས་བྱུང་བའི་འཇུག་པ་ཐམས་ཅད་ཞི་བར་མཛད་པ་དང་འགལ་ཞིང་། གཞན་སྣང་ཡིན་ན་ཡང་མ་དཔྱད་པར་འཇོག་པས་མཚུངས་ལྡན་དཔྱོད་པ་མི་འཐད་དོ། ། ། གཉིས་པ་ལ། མདོར་བསྟན་ལྟར་བཅུའི་དང་པོ་ནི། དེ་ལ་གནས་དང་གནས་མ་ཡིན་པ་མཁྱེན་པའི་སྟོབས་ཀྱི་དབང་དུ་བྱས་ནས་རྒྱུ་གང་ཞིག་ལས་རང་གི་འབྲས་བུ་གང་ཞིག་ངེས་པར་སྐྱེ་བར་འགྱུར་བ་དེ་ནི། སྐྱེ་བ་ཅན་འབྲས་བུ་དེའི་གནས་སུ་གནས་དེ་མཁྱེན་པ་སངས་རྒྱས་རྣམས་ཀྱིས་གསུངས་ཏེ། རྒྱུ་འདིར་གནས་པས་ན་ཞེས་བྱ་བ་གནས་ཀྱི་སྒྲ་བཏགས་པའི་ཚུལ་གྱིས་རྒྱུ་བརྗོད་དེ། དཔེར་ན། དགེ་དང་མི་དགེ་བ་ལས་རྣམ་པར་སྨིན་པ་ཡིད་དུ་འོང་བ་དང་མི་འོང་བ་སོགས་དང་། རྒྱུ་གང་ལས་འབྲས་བུ་གང་ཞིག་ཐོབ་པ་འཕགས་པའི་ལམ་ལས་མྱ་ངན་ལས་འདས་པ་ཐོབ་པ་སོགས་མཐའ་དག་ཡིན་ནོ། །ཇི་སྐད་བཤད་པ་ལས་E བཟློག་པ་རྒྱུ་མ་ཡིན་གང་ཞིག་ལས་འབྲས་བུ་མ་ཡིན་པ་འབྱུང་བ་དེ་ནི། དེའི་གནས་མིན་ཏེ། དཔེར་ན། དགེ་བ་ལས་འབྲས་བུ་ཡིད་དུ་མི་འོང་པ་འབྱུང་བ་དང་། མཐོང་ལམ་ཐོབ་པ་ལ་སྲིད་པ་བརྒྱད་པ་མངོན་པར་འགྲུབ་པ་གནས་མ་ཡིན་པ་བཞིན་ནོ། །མདོར་ན་གནས་ནི་རིགས་པའམ་འོས་པའམ་འཐད་པ་སྟེ། རང་གི་རྒྱུ་དང་རྐྱེན་ལས་རང་རང་གི་འབྲས་བུ་འབྲས་བུ་འབྱུང་བའོ། །གནས་མ་ཡིན་པ་ནི་དེ་ལས་བཟློག་པ་སྟེ། རྒྱུ་དང་རྐྱེན་མ་ཡིན་པ་ལས་འབྲས་བུ་འབྱུང་བར་མི་རིགས་པའོ། །དེ་ལྟ་བུའི་གནས་དང་གནས་མ་ཡིན་པས་བསྡུས་པའི་ཤེས་བྱ་མཐའ་ཡས་པ་རྣམས་ལ་མཁྱེན་པ་མི་མཐུན་པའི་ཕྱོགས་དང་བྲལ་བས་ཐོགས་པ་སྤངས་པ་དེ་ནི་བཅོམ་ལྡན་འདས་ཀྱི་གནས་དང་གནས་མ་ཡིན་པ་མཁྱེན་པའི་སྟོབས་སུ་བཤད་དེ། གཟུངས་ཀྱི་དབང་ཕྱུག་རྒྱལ་པོས་ཞུས་པ་ལས། རིགས་ཀྱི་བུ། འདི་ལ་དེ་བཞིན་གཤེགས་པའི་ཡེ་ཤེས་བླ་ན་མེད་པས་གནས་ལས་ཀྱང་གནས་སུ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །གནས་མ་ཡིན་པ་ལ་གནས་མ་ཡིན་པར་ཡང་དག་པ་ཇི་ལྟ་བཞིན་རབ་ཏུ་ཤེས་སོ། །རིགས་ཀྱི་བུ། འདི་ནི་གནས་མ་ཡིན་ཞིང་གོ་སྐབས་མེད་དེ། གང་ལུས་ཀྱི་ཉེས་པར་སྤྱད་པ་དང་། ། ངག་གི་ཉེས་པར་སྤྱད་པ་དང་། ཡིད་ཀྱི་ཉེས་པར་སྤྱད་པའི་རྣམ་པར་སྨིན་པ་འདོད་པ་དང་། སྡུག་པ་དང་། དགའ་བ་དང་། ཡིད་དུ་འོང་བར་འགྱུར་བ་འདི་ནི་གནས་མེད་དོ། འདི་ནི་གནས་ཡིན་ཞིང་གོ་སྐབས་ཡོད་པ་སྟེ་གང་ལུས་ཀྱི་ལེགས་པར་སྤྱད་པ་དང་། ངག་གི་ལེགས་པར་སྤྱད་པ་དང་། ཡིད་ཀྱི་ལེགས་པར་སྤྱད་པས་རྣམ་པར་སྨིན་པ་འདོད་པ། སྡུག་པ། དགའ་བ་དང་། ཡིད་དུ་འོང་བ་འགྱུར་བ་འདི་ནི་གནས་ཡིན་ནོ། །རིགས་ཀྱི་བུ། གནས་མ་ཡིན་ཞིང་གོ་སྐབས་མེད་དེ། གང་སེར་སྣས་ལོངས་སྤྱོད་ཆེན་པོ་མངོན་པར་འགྲུབ་པ་དང་། ངང་ཚུལ་ངན་པས་ལྷ་དང་མིར་སྐྱེ་བ་དང་། གནོད་སེམས་ཀྱིས་མཛེས་པར་འགྱུར་བ་དང་། ལེ་ལོས་མངོན་པར་རྟོགས་པ་འཐོབ་པ་དང་། སེམས་གཡེངས་པས་སྐྱོན་མེད་པ་ལ་འཇུག་པ་དང་། འཆལ་པའི་ཤེས་རབ་ཀྱིས་བག་ཆགས་ཀྱི་མཚམས་སྦྱོར་བ་ཐམས་ཅད་ཀུན་དུ་འཇོམས་པར་འགྱུར་བ་དང་། མཚམས་མེད་པ་བྱེད་པས་སེམས་གནས་པར་འགྱུར་བ་དང་། དམིགས་པ་ཅན་གྱི་རྗེས་སུ་མཐུན་པའི་ས་བཟོད་པ་ཐོབ་པར་འགྱུར་བ་དང་། འགྱོད་པ་ལ་རབ་ཏུ་གནས་པའི་སེམས་ཤིན་ཏུ་སྦྱངས་པར་འགྱུར་བ་འདི་ནི་གནས་མེད་དོ། །གནས་མ་ཡིན་ཞིང་གོ་སྐབས་མེད་དེ། གང་བུད་མེད་ལུས་དེ་ཉིད་ཀྱིས་འཁོར་ལོ་བསྒྱུར་བའི་རྒྱལ་པོའམ། རྒྱ་བྱིན་ནམ། ཚངས་པའམ། ཞེས་བྱ་བ་ལ་སོགས་པ་དང་། འདི་ནི་གནས་ཡིན་ཞིང་གོ་སྐབས་ཡོད་པ་སྟེ། སྦྱིན་པས་ལོངས་སྤྱོད་ཆེན་པོ་མངོན་པར་འགྲུབ་པ་དང་ཞེས་སོགས་ཐམས་ཅད་བཟློག་ནས་སྦྱར་བར་བྱ་ཞིང་། འདི་ནི་དེ་བཞིན་གཤེགས་པའི་ལས་དང་པོའོ། །ཞེས་སོ། ། གཉིས་པ་ནི། ད་ནི་ལས་དང་རྣམ་པར་སྨིན་པ་མཁྱེན་པའི་སྟོབས་ཀྱི་དབང་དུ་བྱས་ནས། འདོད་པའི་ལས་རྣམ་སྨིན་ཡིད་དུ་འོང་བ་དང་། མི་འདོད་པའི་ལས་རྣམ་སྨིན་ཡིད་དུ་མི་འོང་པ་དང་། དེ་དག་ལས་བཟློག་པ་མཐའ་གཅིག་ཏུ་དགེ་མི་དགེ་མ་ཡིན་པའི་འདྲེས་མ་དང་། འདིར། ད་ལྟར་དང་། མ་འོངས་པའི་འདོད་མི་འདོད་དང་། དེ་ལས་བཟློག་པ་ལ་འཆད་པ་ནི། འགྲེལ་པ་ལས། ཡིད་དུ་འོང་པ་དང༌། ཡིད་དུ་མི་འོང་པའི་ལས་དང་ཞེས་པ་དང་མི་འགྲིག་ཅིང་། འགྲེལ་བཤད་དང་ཡང་འགལ་ལོ། །དེས་ན་མདོ་ལས། ལས་གཅིག་ཏུ་དཀར་བ་དང་། གཅིག་ཏུ་ནག་པ་དང་། དཀར་ནག་འདྲེས་མ་དང་། ལས་ཟད་པར་བྱེད་པའི་རྒྱུ་ཟག་མེད་ཀྱི་ལས་དང་བཞི་གསུངས་པའི་དབང་དུ་བྱས་པ་ཡིན་ནོ། །ལས་ཟད་པའི་རྒྱུའི་དངོས་པོ་ཟག་མེད་ཀྱི་ལས་དང་། འདིར་འགྲེལ་བཤད་དུ། མི་ཟད་དངོས་ལས་དང་། ཞེས་སྟོན་ནས་ཟད་པ་མེད་པ་མྱང་འདས་ཐོབ་པའི་རྒྱུ་ཡིན་པས་ཟེར་བ་ནི། མདོ་དང་། ཐེག་ཆེན་གྱི་ཆོས་མངོན་པ་དང་འགལ་བས་ཟད་པའི་རྒྱུ་ཟག་པ་མེད་པ་དང་། ཞེས་པ་ལེགས་སོ། །དེ་ལྟར་བཞིའི་ཟག་མེད་ཀྱི་ལས་རྣམ་སྨིན་གྱི་གཉེན་པོ་ཡིན་པའི་ཕྱིར། རྣམ་སྨིན་མེད་པས་གཞན་གསུམ་པོ་དེ་དེའི་རྣམ་པར་སྨིན་པ་ལས་ལྟར་ཤིན་ཏུ་སྣ་ཚོགས་པ་དུས་གསུམ་གྱིས་བསྡུས་པ་འཇིག་རྟེན་མ་ལུས་པ་ཁྱབ་པ་ལའང་རང་གི་ངོ་བོ་དང་རབ་དབྱེ་སོགས་ཐམས་ཅད་ཡོངས་སུ་མཁྱེན་པའི་ནུས་པ་དང་མཐུ་ཐོགས་པ་མེད་པ་མི་མཐུན་པའི་ཕྱོགས་ཐམས་ཅད་དང་བྲལ་བ་ཡུལ་དུས་གནས་སྐབས་ཐམས་ཅད་དུ་སོ་སོར་འཇུག་པར་གྱུར་པ་དུས་གསུམ་གྱི་ཤེས་བྱ་མ་ལུས་པ་ཁྱབ་པར་མཛད་པ་དེ་ནི་བཅོམ་ལྡན་འདས་ཀྱི་ལས་དང་རྣམ་པར་སྨིན་པ་མཁྱེན་པའི་སྟོབས་སུ་འདོད་དོ། ། འགྲེལ་བཤད་དུ། ཟག་པ་མེད་པའི་ལས་ནི་སྲེད་པའི་ཆུས་མ་བྲན་པ་རྣམ་པར་སྨིན་པ་མེད་པའི་ཕྱིར་རྣམ་པ་གསུམ་པོ་ཞེས་བྱ་བ་གསུངས་པ་ཡིན་ནོ་ཞེས་བྱ་བ་ཡང་མངོན་པ་འོག་མ་པའི་ལུགས་ཡིན་གྱི། མདོ་དང་གོང་མ་པའི་དགོངས་པ་མ་ཡིན་ནོ།། མདོ་ལས། གཞན་ཡང་། དེ་བཞིན་གཤེགས་པས་འདས་པ་དང་མ་འོངས་པ་དང་ད་ལྟར་བྱུང་བའི་ལས་རྣམས་དང་། ལས་ཡང་དག་པར་བླངས་པ་རྣམས་གནས་དང་རྒྱུ་དངོས་པོ་དང་རྣམ་པར་སྨིན་པ་ལ་མཁས་པ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཇི་ལྟ་རབ་ཏུ་ཤེས་ཤེ་ན། རིགས་ཀྱི་བུ། འདི་ལ་འདས་པའི་ལས་ཡང་དག་པར་བླངས་པ་གང་དགེ་བའི་རྒྱུ་ལས་བྱུང་བ་མི་དགེ་བ་དང་བྲལ་བ་དང་མ་འོངས་པའི་དུས་ན་དགེ་བའི་རྒྱུ་འབྱིན་པ་དེ་དེ་བཞིན་གཤེགས་པས་རབ་ཏུ་ཤེས་སོ། །ལས་ཡང་དག་པར་བླངས་པ་གང་མི་དགེ་བའི་རྒྱུ་ལས་བྱུང་བ་དགེ་བ་དང་བྲལ་བ་གང་མ་འོངས་པའི་དུས་ན་མི་དགེ་བའི་རྒྱུ་འབྱིན་པ་དེ་ཡང་། དེ་བཞིན་གཤེགས་པས་རབ་ཏུ་ཤེས་སོ། །དེ་བཞིན་དུ་ལས་ཡང་དག་པར་བླངས་པ་གང་མ་འོངས་པའི་དུས་ན། ཉམས་པའི་ཆ་དང་མཐུན་པར་འགྱུར་བ་དང་། ། གང་ཁྱད་པར་གྱི་ཆ་དང་མཐུན་པར་འགྱུར་བ་དེ་ཡང་རབ་ཏུ་ཤེས་སོ། །དེ་བཞིན་དུ། ད་ལྟར་བྱུང་བའི་དུས་ན་ཉམ་པའི་ཆ་དང་མཐུན་ལ། མ་འོངས་པའི་དུས་ན་ཁྱད་པར་གྱི་ཆ་དང་མཐུན་པར་འགྱུར་བ་རབ་ཏུ་ཤེས་སོ། །ད་ལྟར་བྱུང་བའི་དུས་ན་ཁྱད་པར་གྱི་ཆ་དང་མཐུན་ལ། མ་འོངས་པའི་དུས་ན་ཉམ་པའི་ཆ་དང་མཐུན་པར་འགྱུར་བ་དེ་ཡང་རབ་ཏུ་ཤེས་སོ། །དེ་བཞིན་དུ། རེ་རེ་ཞིང་ཕྱོགས་མཐུན་པ་ལ་ཡང་ཤེས་པར་བྱའོ། །དེ་བཞིན་དུ། ལས་ཡང་དག་པར་བླངས་པ་གང་འདས་པ་ན་སྦྱོར་བ་ཆུང་ལ། དེ་མ་འོངས་པའི་དུས་ན་རྒྱ་ཆེ་ཞིང་། སྦྱོར་བ་རྒྱ་ཆེ་བར་འགྱུར་བ་དང་། དེ་བཞིན་དུ། རྩོམ་པ་ཆུང་ལ་ཁྱད་པར་ཆེན་པོར་འགྱུར་བ་དང་། རྩོམ་པ་ཆེན་པོར་གྱུར་ལ། ཁྱད་པར་དུ་འགྱུར་བ་ཆུང་བ་དང་། ལས་ཡང་དག་པར་བླངས་པ་གང་ཉན་ཐོས་ཉིད་ཀྱི་རྒྱུ་འབྱིན་པ་དང་གང་རང་སངས་རྒྱས་ཉིད་དང་། གང་སངས་རྒྱས་ཀྱི་བྱང་ཆུབ་ཀྱི་རྒྱུ་འབྱིན་པ་དེ་ཡང་དེ་བཞིན་གཤེགས་པས་རབ་ཏུ་ཤེས་སོ། །དེ་བཞིན་དུ་ལས་ཡང་དག་པར་བླངས་པ་གང་ད་ལྟར་བྱུང་བ་ན་སྡུག་བསྔལ་ལ། མ་འོངས་པ་ན་རྣམ་པར་སྨིན་པ་བདེ་བར་འགྱུར་བ་དང་། ད་ལྟར་བྱུང་བ་ན་བདེ་ལ། མ་འོངས་པ་ན་རྣམ་སྨིན་པ་སྡུག་བསྔལ་བར་འགྱུར་བ་དེ་ཡང་དེ་བཞིན་གཤེགས་པས་རབ་ཏུ་ཤེས་སོ། །དེ་ལྟར་ན། འདས་པ་དང་མ་འོངས་པ་དང་ད་ལྟར་བྱུང་བའི་སེམས་ཅན་རྣམས་ཀྱི་ལས་གང་ཡིན་པ་དང་། རྒྱུ་གང་ཡིན་པ་དང་། རྣམ་པར་སྨིན་པ་དེ་དེ་བཞིན་གཤེགས་པས་དེ་ཁོ་ན་དང་། གཞན་མ་ཡིན་པ་ལ་བརྟེན་པར་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཤེས་ནས་ཀྱང་དེ་བཞིན་དུ་ཆོས་སྟོན་སྟེ། འདི་ནི་དེ་བཞིན་གཤེགས་པའི་ལས་གཉིས་པའོ་ཞེས་སོ། ། གསུམ་པ་ནི། ད་ནི་མོས་པ་སྣ་ཚོགས་པ་མཁྱེན་པའི་སྟོབས་ཀྱི་དབང་དུ་བྱས་ནས། འདོད་ཆགས་ཀྱིས་མཚོན་པ་ཞེ་སྡང་ལ་སོགས་པའི་ཉོན་མོངས་པ་རྣམས་དང་། སོགས་ཀྱི་སྒྲས་དད་པ་ལ་སོགས་པ་དགེ་བའི་ཆོས་རྣམས་ལ་གང་ལས་འབྱུང་བའི་ས་བོན་གྱི་སྟོབས་ཀྱིས་ཡོངས་སུ་བཟུང་བའི་བསམ་པ་ནི་ལྷག་པར་མོས་པ་དང་། འདོད་པ་དང་མོས་པ་ཞེས་བྱ་ལ། དེ་ནི་ཤིན་ཏུ་སྣ་ཚོགས་པ་དམན་པ་དང་འབྲིང་དང་། གང་ཡང་ཁྱད་པར་དུ་འཕགས་པའི་མངོན་པར་འདོད་པ་གང་ཡིན་པ་དེ་ནི་མོས་པ་དེ་ལས་གཞན་པའི་ཆོས་མངོན་གྱུར་ཀུན་ཏུ་སྤྱོད་པ་རྣམས་ཀྱིས་གཡོགས་ཤིང་བསྒྲིབས་པའི་མོས་པ་དེ་ལའང་རང་གི་ངོ་བོ་དང་། དབྱེ་བ་ལ་སོགས་ཁྱད་པར་ཡོངས་སུ་བཅད་པའི་སྒོ་ནས་རྣམ་པ་ཐམས་ཅད་མཁྱེན་པ་འབྱུང་བ་གང་ཡིན་པ་དེ་ནི། ཡུལ་དུས་གསུམ་གྱི་འགྲོ་བ་མ་ལུས་པ་ལ་ཁྱབ་པས། སངས་རྒྱས་རྣམས་ཀྱི་མོས་པ་སྣ་ཚོགས་མཁྱེན་པའི་སྟོབས་ཞེས་བྱའོ། །མདོ་ལས། རིགས་ཀྱི་བུ་གཞན་ཡང་། དེ་བཞིན་གཤེགས་པས་སེམས་ཅན་གཞན་དག་དང་གང་ཟག་གཞན་རྣམས་ཀྱི་མོས་པ་དུ་མ་དང་། མོས་པ་སྣ་ཚོགས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །རིགས་ཀྱི་བུ། དེ་བཞིན་གཤེགས་པས་སེམས་ཅན་ གཞན་དག་དང་། གང་ཟག་གཞན་རྣམས་ཀྱི་མོས་པ་དུ་མ་དང་མོས་པ་སྣ་ཚོགས་ཡང་དག་པ་ཇི་ལྟ་བ་བཞིན་དུ་ཤེས་ཤེ་ན། གང་ཟག་འདོད་ཆགས་ལ་གནས་ལ། ཞེ་སྡང་ལ་མོས་པ་དང་། གང་ཟག་གང་གཏི་མུག་ལ་གནས་ལ། འདོད་ཆགས་དང་ཞེ་སྡང་དང་གཏི་མུག་ལ་མོས་པ་དེ་ཡང་དེ་བཞིན་གཤེགས་པས་རབ་ཏུ་ཤེས་སོ།། གང་ཟག་དགེ་བ་ལ་གནས་ལ་མི་དགེ་བ་ལ་མོས་པ་དེ་ཡང་དེ་བཞིན་གཤེགས་པས་རབ་ཏུ་ཤེས་སོ། །གང་དག་སྦྱོར་བ་ཆུང་ལ་བསམ་པ་རྒྱ་ཆེན་པོ་ལ་མོས་པ་དང་། གང་དག་སྦྱོར་བ་རྒྱ་ཆེ་ལ་བསམ་པ་ཆུང་ངུ་ལ་མོས་པ་དེ་དག་ཀྱང་དེ་བཞིན་གཤེགས་པས་རབ་ཏུ་ཤེས་སོ། །མོས་པ་གང་གིས་སྦྱོར་བ་ཆུང་ལ་ཁྱད་པར་ལ་གནས་པར་འགྱུར་བ་དང༌། སྦྱོར་བ་ཁྱད་པར་དུ་འཕགས་ལ་ཆུང་ངུ་ལ་གནས་པར་འགྱུར་བ་དང་། ཡང་དག་པ་ཉིད་དུ་ངེས་ལ་ལོག་པ་ཉིད་དུ་ངེས་པའི་ཁམས་ལ་འཇོག་པར་འགྱུར་བ་དང་། མ་ངེས་ལ་ཡང་དག་པ་ཉིད་དུ་ངེས་པའི་ཁམས་ལ་འཇོག་པར་འགྱུར་བ་དང་། མོས་པ་གང་གིས་འདོད་པའི་ཁམས་ལས་ཤིན་ཏུ་འདའ་བར་འགྱུར་བ་དང་། གང་གིས་གཟུགས་ཀྱི་ཁམས་དང་། གང་གིས་གཟུགས་མེད་པའི་ཁམས་དང་། གང་གིས་ཁམས་གསུམ་པ་ལས་ཤིན་ཏུ་འདའ་བར་འགྱུར་བ་དེ་ཡང་དེ་བཞིན་གཤེགས་པས་རབ་ཏུ་ཤེས་སོ། །ཤེས་ནས་ཀྱང་དེ་བཞིན་དུ་ཆོས་སྟོན་ཏེ། འདི་ནི་དེ་བཞིན་གཤེགས་པའི་དེ་བཞིན་གཤེགས་པའི་ལས་གསུམ་པའོ་ཞེས་སོ། ། བཞི་པ་ནི་ད་ནི་ཁམས་སྣ་ཚོགས་མཁྱེན་པའི་སྟོབས་ཀྱི་དབང་དུ་བྱས་ནས། སངས་རྒྱས་ཁམས་སྟོང་པ་ཉིད་ཀྱི་རྣམ་པར་དབྱེ་བ་ལ་མཁས་པ་རྣམས་ཀྱིས་མིག་ལ་སོགས་པ་དག་གི་རང་བཞིན་དང་ངོ་བོ་དང་སྟོང་པ་ཉིད་གང་ཡིན་པ་དེ་ནི་ཁམས་སུ་གསུངས་པས་རྫོགས་པའི་སངས་རྒྱས་རྣམས་ཀྱིས་ནང་སྟོང་པ་ཉིད་ལ་སོགས་པའི་༌་མཚན་ཉིད་ཅན་གྱི་ཁྱད་པར་རབ་ཏུ་དབྱེ་བ་དུ་མ་མཁྱེན་པ་ལ་ཁམས་ཐམས་ཅད་ལ་ཁྱབ་པས་མཐའ་ཡས་ཤིང་རྣམ་པ་ཀུན་དུ་ཁམས་སྟོང་པ་ཉིད་ཀྱི་ཁྱད་པར་ལ་ཐོགས་པ་མི་མངའ་བར་འཇུག་པ་དེ་ནི་ཁམས་སྣ་ཚོགས་མཁྱེན་པའི་སྟོབས་སུ་འདོད་དོ། ། མདོ་ལས། རིགས་ཀྱི་བུ་གཞན་ཡང་དེ་བཞིན་གཤེགས་པས་མིག་གི་ཁམས་དང་། གཟུགས་ཀྱི་ཁམས་དང་། མིག་གི་རྣམ་པར་ཤེས་པའི་ཁམས་རབ་ཏུ་ཤེས་སོ། ། ནང་སྟོང་པ་ཉིད་དང་། ཕྱི་སྟོང་པ་ཉིད་དང་། ཕྱི་ནང་སྟོང་པ་ཉིད་རབ་ཏུ་ཤེས་སོ། །དེ་བཞིན་དུ། ཁམས་བཅོ་བརྒྱད་ཆར་ཡང་སྟོང་པ་ཉིད་གསུམ་གསུམ་དང་སྦྱར་བར་བྱའོ། །ས་ལ་སོགས་པའི་ཁམས་ཀྱང་རབ་ཏུ་ཤེས་སོ། །ཇི་ལྟ་རབ་ཏུ་ཤེས་ཤེ་ན། ནམ་མཁའི་ཁམས་ཇི་ལྟ་བ་དེ་བཞིན་དུ་རབ་ཏུ་ཤེས་སོ། །དེ་བཞིན་དུ། འདོད་པ་དང་། གཟུགས་དང་གཟུགས་མེད་པའི་ཁམས་དག་ཡོངས་སུ་བརྟགས་པ་ལས་ཡང་དག་པར་བྱུང་བར་རབ་ཏུ་ཤེས་སོ། །འདུས་བྱས་ཀྱི་ཁམས་ནི་མངོན་པར་འདུ་བྱ་བའི་མཚན་ཉིད་དུའོ། །འདུས་མ་བྱས་པའི་ཁམས་ནི་མངོན་པར་འདུ་བྱ་བ་མེད་པའི་མཚན་ཉིད་དུའོ། །ཀུན་ནས་ཉོན་མོངས་པའི་ཁམས་ནི་གློ་བུར་གྱི་ཉོན་མོངས་པའི་མཚན་ཉིད་དུའོ། །རྣམ་པར་བྱང་བའི་ཁམས་ནི་རང་བཞིན་འོད་གསལ་མཚན་ཉིད་དུའོ། །འཁོར་བའི་ཁམས་ནི་ཚུལ་མ་ཡིན་པའི་མ་རིག་པའི་མཚན་ཉིད་དུའོ། །མྱ་ངན་ལས་འདས་པའི་ཚུལ་བཞིན་རིག་པའི་མཚན་ཉིད་དུའོ། །དེ་ལྟར་ན་འཇིག་རྟེན་གནས་པའི་ཁམས་གང་ཡིན་པ་དང་། རབ་ཏུ་གནས་པའི་ཁམས་གང་ཡིན་པ་དང་། རྗེས་སུ་ཁྲིད་པའི་ཁམས་གང་ཡིན་པ་དང་། ཐོགས་པའི་ཁམས་གང་ཡིན་པ་དང་། བསམ་པའི་ཁམས་གང་ཡིན་པ་དང་། བརྟེན་པའི་ཁམས་གང་ཡིན་པ་དེ་དེ་བཞིན་གཤེགས་པས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཤེས་ནས་ཀྱང་དེ་བཞིན་དུ་ཆོས་སྟོན་ཏེ། འདི་ནི་དེ་བཞིན་གཤེགས་པའི་དེ་བཞིན་གཤེགས་པའི་ལས་བཞི་པའོ། །ཞེས་སོ། ། ལྔ་པ་ནི། ད་ནི། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་ཀྱི་དབང་དུ་བྱས་ནས། ཡང་དག་པ་མ་ཡིན་པ་ལྷག་པར་སྒྲོ་འདོགས་པའི་ཀུན་དུ་རྟོག་པ་ནི། ཉོན་མོངས་པའི་དབང་པོ་ཡིན་ཏེ། འདོད་ཆགས་ལ་སོགས་པ་བསྐྱེད་པ་ལ་མངའ་བདག་ཉིད་དུ་གནས་པའི་ཕྱིར་རོ། །སོགས་པའི་སྒྲས་དད་པ་ལ་སོགས་པ་རྣམ་བྱང་གི་དབང་པོ་ཡིན་ཏེ། དགེ་བའི་ཆོས་བསྐྱེད་པ་ལ་དབང་བསྒྱུར་བའི་ཕྱིར་རོ། །དེའི་ཕྱིར་དེ་དག་ཆེས་རྣོ་བ་ཉིད་ནི་མཆོག་ཕུལ་དུ་བྱུང་བར་བཞེད་ལ། འབྲིང་གི་གནས་སྐབས་དང་རྟུལ་པོ་ཆུང་དུ་ཉིད་མཆོག་མིན་པར་བཤད་པ་དེ་དག་དང་། མིག་ལ་སོགས་པ་དབང་པོ་ཉི་ཤུ་རྩ་གཉིས་ཀྱི་རང་གི་ངོ་བོ་ཐུགས་སུ་ཆུད་པ་དང་། ཕན་ཚུན་གཅིག་ལ་གཅིག་གི་འབྲས་བུ་སྒྲུབ་པའི་ནུས་པའི་རང་གི་ངོ་བོ་ཐུགས་སུ་བྱང་ཆུབ་པ་ལ་རྣམ་པ་ཐམས་ཅད་མཁྱེན་པ་གང་ཞིག་ཆགས་པ་མེད་པ་དང་། ཐོགས་པ་མེད་པར་འཇུག་པ་འདི་དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་སུ་གསུངས་ཏེ། མདོ་ལས། རིགས་ཀྱི་བུ་གཞན་ཡང་དེ་བཞིན་གཤེགས་པ་སེམས་ཅན་གཞན་དག་དང་། གང་ཟག་གཞན་རྣམས་ཀྱི་དབང་པོའི་རིམ་པ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། ། རིགས་ཀྱི་བུ། དེ་བཞིན་གཤེགས་པས་ཇི་ལྟ་སེམས་ཅན་གཞན་དག་དང་གང་ཟག་བཞན་རྣམས་ཀྱི་དབང་པོའི་རིམ་པ་ཡང་དག་པ་ཇི་ལྟ་བ་གཞིན་དུ་རབ་ཏུ་ཤེས་ཤེ་ན། རིགས་ཀྱི་བུ། འདི་ལ་དེ་བཞིན་གཤེགས་པས་སེམས་ཅན་དབང་པོ་རྟུལ་པོ་རྣམས་ཀྱང་སེམས་ཅན་དབང་པོ་རྟུལ་པོ་ཞེས་ཡང་དག་པ་ཇི་ལྟ་བ་བཞིན་དུ་ཤེས་སོ། །དེ་བཞིན་དུ། དབང་པོ་འབྲིང་ཡང་རབ་ཏུ་ཤེས་སོ། །དབང་པོ་རྣོན་པོ་ཡང་རབ་ཏུ་ཤེས་སོ། །ཡོངས་སུ་རྟོག་པའི་དབང་པོ་ཅི་འདྲ་བས་མཐར་སོང་བའི་འདོད་ཆགས་སྐྱེ་བ་དང་། མཐར་སོང་བའི་ཞེ་སྡང་དང་། མཐར་སོང་བའི་གཏི་མུག་སྐྱེ་བ་དེ་ཡང་དེ་བཞིན་གཤེགས་པས་རབ་ཏུ་ཤེས་པར་བྱའོ། །མཐར་སོང་བ་ཞེས་བྱ་བ་ནི་རབ་ཏུ་གྱུར་པའོ། །ཡོངས་སུ་རྟོག་པའི་དབང་པོ་ཅི་འདྲ་བས་འདོད་ཆགས་དང་། ཞེ་སྡང་དང་། གཏི་མུག་བཅོས་མ་སྐྱེ་བ་དེ་ཡང་དེ་བཞིན་གཤེགས་པས་རབ་ཏུ་ཤེས་སོ། །ཡོངས་སུ་རྟོག་པའི་དབང་པོ་གང་གིས་ཚར་བཅད་པའི་འདོད་ཆགས་དང་། ཞེ་སྡང་དང་། གཏི་མུག་སྐྱེ་བ་དེ་ཡང་དེ་བཞིན་གཤེགས་པས་རབ་ཏུ་ཤེས་སོ། །དབང་པོ་གང་དག་དགེ་བའི་རྒྱུ་ལས་བྱུང་བ་དང་། དབང་པོ་གང་དག་ངེས་པར་འབྱུང་བའི་རྒྱུ་ལས་བྱུང་བ་དེ་དག་ཐམས་ཅད་ཀྱང་དེ་བཞིན་གཤེགས་པས་རབ་ཏུ་ཤེས་སོ། །གཞན་ཡང་། དེ་བཞིན་གཤེགས་པས་མིག་གི་དབང་པོ་རབ་ཏུ་ཤེས་པ་ནས་ཀུན་ཤེས་པ་དང་ལྡན་པའི་དབང་པོའི་བར་རབ་ཏུ་ཤེས་སོ། །དབང་པོ་གང་མིག་གི་དབང་པོའི་རྒྱུ་ལས་བྱུང་བ་རྣ་བའི་དབང་པོ་འཇོག་པ་དེ་ཡང་དེ་བཞིན་གཤེགས་པས་རབ་ཏུ་ཤེས་སོ། །དེ་བཞིན་དུ། རྣ་བའི་དབང་པོ་ལ་སོགས་པ་རྣམས་ཀྱང་རིག་པར་བྱའོ། །སེམས་ཅན་སྦྱིན་པའི་དབང་པོ་ཅན་ཡིན་ལ། དེ་ཡང་ཚུལ་ཁྲིམས་ལ་སྦྱོར་བ་དེ་ལ་དེ་བཞིན་གཤེགས་དབང་པོ་མཆོག་དང་མཆོག་མ་ཡིན་པ་ཤེས་པས་སྦྱིན་པའི་གཏམ་བྱེད་དོ། །དེ་བཞིན་དུ། ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་ཀྱི་དབང་པོ་ཅན་ཡིན་ལ། དེ་ཡང་། སྦྱིན་པ་ ལ་སོགས་པ་ལ་སྦྱོར་བ་དེ་ལ། དེ་ལྟར་ཚུལ་ཁྲིམས་ལ་སོགས་པའི་གཏམ་བྱེད་དོ། ། དེ་བཞིན་དུ་གང་ཉན་ཐོས་ཀྱི་ཐེག་པའི་དབང་པོ་ཅན་ཡིན་ལ། དེའང་སངས་རྒྱས་ཀྱི་ཐེག་པ་ལ་སྦྱོར་བ་ཞེས་བྱ་བ་ལ་སོགས་པ་སྦྱར་རོ། །རིགས་ཀྱི་བུ་དེ་ལྟར་ན། དེ་བཞིན་གཤེགས་པས་སེམས་ཅན་ཐམས་ཅད་ཀྱི་དབང་པོ་ཡོངས་སུ་སྨིན་པ་ནི་དབང་པོ་ཡོངས་སུ་སྨིན་པ་རྣམས་སོ་ཞེས་བྱ་བར་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཡོངས་སུ་མ་སྨིན་པ་རྣམས་ཀྱང་ཡོངས་སུ་མ་སྨིན་པ་རྣམས་སོ་ཞེས་བྱ་བ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ངེས་པར་འབྱུང་བ་མ་ཡིན་པ་རྣམས་ནི་ངེས་པར་འབྱུང་བ་མ་ཡིན་པ་རྣམས་སོ་ཞེས་བྱ་བར་ཡང་དག་པར་ཇི་ལྟ་བ་བཞིན་དུ་རབ་ཏུ་ཤེས་སོ། །ངེས་པར་འབྱུང་བ་དང་བཅས་པ་རྣམས་ཀྱང་ངེས་པར་འབྱུང་བ་དང་བཅས་པ་རྣམས་སོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །སེམས་ཅན་གྱི་དབང་པོའི་རྣམ་པ་གང་ཡིན་པ་དང་། སྦྱོར་བ་གང་ཡིན་པ་དང་། བསམ་པ་གང་ཡིན་པ་དང་། གང་གི་རྒྱུ་ལས་བྱུང་བ་དང་། རྐྱེན་གང་ཡིན་པ་དང་། དམིགས་པ་གང་ཡིན་པ་དང་། མཐར་ཐུག་གང་ཡིན་པ་དང་། མཐའ་གང་ཡིན་པ་དེ་དག་ཐམས་ཅད་དེ་བཞིན་གཤེགས་པས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །འདི་ནི་དེ་བཞིན་གཤེགས་པའི་དེ་བཞིན་གཤེགས་པའི་ལས་ལྔ་པའོ་ཞེས་སོ། ། དྲུག་པ་ནི། ད་ནི་ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་ཀྱི་དབང་དུ་བྱས་ནས། དེ་ལ་ལམ་གྱི་སྒྲས་ནི་ལམ་ཤུལ་རྗོད་དེ། ལམ་གང་ལ་ཐམས་ཅད་དུ་འགྲོ་བའི་ངང་ཚུལ་ཡོད་པ་དེ་ནི་ཐམས་ཅད་དུ་འགྲོ་བའི་ལམ་སྟེ། ལམ་འགའ་ཞིག་ནི་རྒྱལ་བ་ཉིད་དུ་འདོང་པ་དང་། ལམ་འགའ་ཞིག་རང་རྒྱལ་གྱི་བྱང་ཆུབ་དུ་འདོང་པ་དང་ནི་ལ་ལ་ཉན་ཐོས་ཀྱི་བྱང་ཆུབ་དུ་འདོང་བ་དང་། ལ་ལ་ཡི་དྭགས་དང་དུད་འགྲོ་དང་ལྷ་དང་མི་རྣམས་དང་དམྱལ་བ་དག་ཏུ་འགྲོ་བ་དང་། ལ་སོགས་པས་རྣམ་པ་སྣ་ཚོགས་པར་འགྲོ་བར་བྱེད་པའི་ལམ་དེ་རྣམས་ལ་དེ་བཞིན་གཤེགས་པས་གང་ཞིག་ཏུ་འགྲོ་བའི་ལམ་དེ་ནི་དེར་འགྲོ་བ་ཡིན་ནོ་ཞེས་ཡང་དག་པ་ཇི་ལྟ་བ་བཞིན་དུ་མཁྱེན་པ་ལམ་ཐམས་ཅད་ཀྱི་ཡུལ་ཅན་ཆགས་པ་མེད་ཅིང་ཐོགས་པ་མེད་པ་མཐའ་ཡས་པར་འཇུག་པ་འདི་ནི་བཅོམ་ལྡན་འདས་ཀྱི་ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་སུ་འདོད་དེ། མདོ་ལས། །རིགས་ཀྱི་བུ་གཞན་ཡང་། དེ་བཞིན་གཤེགས་པས་ཀུན་དུ་འགྲོ་བའི་ལམ་ཤེས་པ་ཡང་དག་པ་ཇི་ལྟ་བ་བཞིན་དུ་རབ་དུ་ཤེས་སོ། །ཇི་ལྟ་རབ་ཏུ་ཤེས་ཤེ་ན། ཡང་དག་པ་ཉིད་དུ་ངེས་པའི་སེམས་ཅན་གྱི་ཁམས་ཀྱང་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །མ་ངེས་པ་དང་ལོག་པ་ཉིད་དུ་ངེས་པའི་སེམས་ཅན་གྱི་ཁམས་ཀྱང་རབ་ཏུ་ཤེས་སོ། ། ངེས་པ་དང་བཅས་པའི་སེམས་ཅན་གྱི་ཁམས་ནི་འདི་ལྟར་རབ་ཏུ་ཤེས་ཏེ། སེམས་ཅན་གང་དག་རྒྱུའི་སྟོབས་ཅན་སྔོན་གྱི་སྦྱོར་བ་ཕུན་སུམ་ཚོགས་པ་ཟུར་ཙམ་གྱིས་གོ་བ་དབང་པོ་རྣོན་པོའི་སེམས་ཅན་དེ་དག་ལ་དེ་བཞིན་གཤེགས་པས་ཆོས་བསྟན་ཀྱང་རུང་། མ་བསྟན་ཀྱང་རུང་སྟེ། རྣམ་པར་གྲོལ་བའི་སྐལ་པ་ཡོད་པ་དེ་དག་དེ་བཞིན་གཤེགས་པས་སྔོན་གྱི་རྒྱུ་དང་སྟོབས་ཤེས་ནས་ཆོས་སྟོན་ཏོ། །མ་ངེས་པའི་སེམས་ཅན་གྱི་ཁམས་ཀྱང་འདི་ལྟར་ཤེས་ཏེ། གང་དག་རྐྱེན་གྱི་སྟོབས་ཅན་ཡོངས་སུ་སྨིན་པར་བྱ་བའི་མཚན་ཉིད་ཅན་གྱི་སེམས་ཅན་གྱི་སེམས་ཅན་དེ་དག་གལ་ཏེ་མཐུན་པར་འདོམས་ཤིང་རྗེས་སུ་སྟོན་པ་དང་ཕྲད་ན། རྣམ་པར་གྲོལ་བར་འགྱུར་གྱི། མ་ཕྲད་ན་རྣམ་པར་གྲོལ་བར་མི་འགྱུར་བ་དེ་དག་ལ་ཡང་དེ་བཞིན་གཤེགས་པ་དེ་ལྟ་དེ་ལྟར་རྒྱུ་དང་རྐྱེན་དང་ལྡན་པའི་གཏམ་ཡང་དག་པར་གསུངས་སྟེ། གང་གི་ཕྱིར་དེ་བཞིན་གཤེགས་པ་ལས་དེ་ལྟ་བུའི་ཆོས་ཐོས་ནས་ཚུལ་བཞིན་དུ་རབ་ཏུ་སྦྱོར་བས་འབྲས་བུ་ཐོབ་པར་འགྱུར་བ་དེ་དག་གི་དོན་དུ། སངས་རྒྱས་བཅོམ་ལྡན་འདས་རྣམས་འབྱུང་ངོ༌། །ལོག་པ་ཉིད་དུ་ངེས་པའི་སེམས་ཅན་གྱི་ཁམས་འདི་ལྟར་རབ་ཏུ་ཤེས་སོ། །ཡོངས་སུ་སྦྱང་བ་མ་བྱས་པ། ཁོ་རེ་ཆུང་བ་བླུན་པ་སྣོད་དུ་མ་གྱུར་པའི་སེམས་ཅན་དེ་དག་ལ་དེ་བཞིན་གཤེགས་པས་ཆོས་བསྟན་ཀྱང་རུང་མ་བསྟན་ཀྱང་རུང་སྟེ། སེམས་ཅན་དེ་དག་རྣམ་པར་གྲོལ་བའི་སྐལ་བ་མེད་པས་དེ་དག་དེ་བཞིན་གཤེགས་པས་སྣོད་མ་ཡིན་པར་རིག་ནས་བཏང་སྙོམས་སུ་འཇོག་སྟེ། དེ་དག་གི་ཆེད་དུ་བྱང་ཆུབ་སེམས་དཔའ་རྣམས་གོ་ཆ་གྱོན་ཏེ། གཞན་ཡང་། དེ་བཞིན་གཤེགས་པས་འདོད་ཆགས་ཀྱི་ལམ་རྣམ་པ་གསུམ་རབ་ཏུ་ཤེས་ཏེ། གསུམ་གང་ཞེ་ན། འདོད་ཆགས་ཀྱི་ལམ་གང་སྡུག་པའི་རྣམ་པ་ལས་སྐྱེ་བ་ཡང་ཡོད། འདོད་ཆགས་ཀྱི་ལམ་གང་རྗེས་སུ་ཆགས་པའི་རྣམ་པ་ལས་སྐྱེ་བ་ཡང་ཡོད། འདོད་ཆགས་ཀྱི་ལམ་གང་སྔོན་གྱི་བག་ལ་ཉལ་གྱི་རྒྱུ་ལས་སྐྱེ་བ་ཡང་ཡོད་དོ། །ཞེ་སྡང་གི་ལམ་རྣམ་པ་གསུམ་ཡང་རབ་ཏུ་ཤེས་ཏེ། ཞེ་སྡང་གི་ལམ་གང་ཁོང་ཁྲོ་བའི་རྒྱུ་ལས་སྐྱེ་བ་ཡང་ཡོད། ཞེ་སྡང་གི་ལམ་གང་བསམ་པ་ཡོངས་སུ་མ་རྫོགས་པ་ལས་སྐྱེ་བ་ཡང་ཡོད། ཞེ་སྡང་གི་ལམ་གང་ས་བོན་གྱི་བག་ལ་ཉལ་ལས་སྐྱེ་བ་ཡང་ཡོད་དོ། །གཏི་མུག་གི་ལམ་རྣམ་པ་གསུམ་ཡང་རབ་ཏུ་ཤེས་ཏེ། གཏི་མུག་ལམ་གང་མ་རིག་པའི་རྒྱུ་ལས་སྐྱེ་བ་ཡང་ཡོད། གཏི་མུག་གི་ལམ་གང་འཇིག་ཚོགས་ལ་ལྟ་བའི་རྒྱུ་ལས་སྐྱེ་བ་ཡང་ཡོད། གཏི་མུག་གི་ལམ་གང་ཐེ་ཚོམ་གྱི་རྒྱུ་ལས་སྐྱེ་བ་ཡང་ཡོད་དེ། དེ་དག་ཀྱང་དེ་བཞིན་གཤེགས་པས་རབ་ཏུ་ཤེས་སོ། །ཞེས་སོགས་རྒྱས་པར་འབྱུང་ཞིང་། དེ་ལྟར་སེམས་ཅན་ཐམས་ཅད་ཀྱི་འཇུག་པའི་རྒྱུ་ལས་བྱུང་བ་དང་། ལྡོག་པའི་རྒྱུ་ལས་བྱུང་བའི་ལམ་གང་ཇི་སྙེད་པ་དེ་དག་ཐམས་ཅད་དུ་དེ་བཞིན་གཤེགས་པའི་ཡེ་ཤེས་མཐོང་བ་ཐོགས་པ་མེད་པ་འཇུག་སྟེ། འདི་ནི་དེ་བཞིན་གཤེགས་པའི་དེ་བཞིན་གཤེགས་པའི་ལས་དྲུག་པའོ་ཞེས་སོ། ། བདུན་པ་ནི། ད་ནི་བསམ་གཏན་དང་རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པ་དང་། ཀུན་ནས་ཉོན་མོངས་པ་དང་། ། རྣམ་པར་བྱང་བའི་ལྡང་བ་མཁྱེན་པའི་སྟོབས་ཀྱི་དབང་དུ་བྱས་ནས། འཇིག་རྟེན་གྱི་ཁམས་མཐའ་ཡས་པ་ན་གནས་པའི་རྣལ་འབྱོར་པའི་རྒྱུད་ཀྱི་བྱེ་བྲག་འཇིག་རྟེན་ལས་འདས་མ་འདས་དང་དབང་པོ་རྣོ་རྟུལ་སོགས་པ་མཐའ་ཡས་པ་ཐ་དད་པར་གྱུར་པ་བསམ་གཏན་བཞི་དང་རྣམ་པར་ཐར་པ་བརྒྱད་གང་ཡིན་པ་དང་། ཞི་གནས་དགེ་བ་ལ་སེམས་རྩེ་གཅིག་པའི་མཚན་ཉིད་ཅན་གྱི་ཏིང་ངེ་འཛིན་གང་དག་དང་། མཐར་གྱིས་གནས་པའི་སྙོམས་པར་འཇུག་པའི་ཁྱད་པར་གང་དག་གཅིག་དང་བརྒྱད་གྱུར་པ། བསམ་གཏན་བཞི་དང༌། གཟུགས་མེད་བཞི་དང་། འདུ་ཤེས་དང་ཚོར་བ་འགོག་པ་སྟེ་དགུའོ། །དེ་དག་གི་ཀུན་ནས་ཉོན་མོངས་པའི་རྒྱུ་ནི། མ་རིག་པ་དང་། ཚུལ་བཞིན་མ་ཡིན་པའི་ཡིད་ལ་བྱེད་པ་ལ་སོགས་པ་དང༌། རྣམ་པར་བྱང་བའི་རྒྱུ་ནི། གཞན་ལ་ལས་རྗེས་སུ་མཐུན་པའི་སྒྲ་དང་། སོ་སོ་རང་གིས་ཚུལ་བཞིན་ཡིད་ལ་བྱེད་པ་ལ་སོགས་པ་སྟེ། དེ་ཕྱིར་རྣམ་པའི་དབྱེ་བས་སོ་སོ་རབ་ཏུ་དབྱེ་བ་མཐའ་ཡས་པར་གྱུར་པ་བསམ་གཏན་ལ་སོགས་པ་དེ་ལ་མཁྱེན་པ་གང་ཞིག་ཐོགས་པ་མེད་པ་འདི་ནི་བསམ་གཏན་དང་རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པ་དང་། ཀུན་ནས་ཉོན་མོངས་པ་དང་། རྣམ་པར་བྱང་བའི་ལྡང་བ་མཁྱེན་པ་སྟོབས་སུ་བཤད་དེ། མདོ་ལས། རིགས་ཀྱི་བུ་གཞན་ཡང་དེ་བཞིན་གཤེགས་པས་བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པ་དང་། ཀུན་ནས་ཉོན་མོངས་པ་དང་། རྣམ་པར་བྱང་བའི་ལྡང་བའི་ཤེས་པ་ཐམས་ཅད་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཇི་ལྟ་རབ་ཏུ་ཤེས་སོ་ཞེ་ན། སེམས་ཅན་རྣམས་ཀྱི་ཀུན་ནས་ཉོན་མོངས་པ་སྐྱེ་བའི་རྒྱུ་གང་ཡིན་པ་དང་། རྐྱེན་གང་ཡིན་པ། དེ་དེ་བཞིན་གཤེགས་པས་རབ་ཏུ་ཤེས་སོ། །སེམས་ཅན་རྣམས་ཀྱི་རྣམ་པར་དག་པར་འགྱུར་བའི་རྒྱུ་གང་ཡིན་པ་དང་། རྐྱེན་གང་ཡིན་པ་དེའང་དེ་བཞིན་གཤེགས་པས་རབ་ཏུ་ཤེས་སོ། །དེ་ལ་རྒྱུ་ནི་གང་རྐྱེན་ནི་གང་ཞེ་ན་སེམས་ཅན་ཀྱི་ཀུན་ནས་ཉོན་མོངས་པའི་རྒྱུ་ནི་ཚུལ་བཞིན་མ་ཡིན་པའི་ཡིད་ལ་བྱེད་པའོ། ། སེམས་ཅན་རྣམས་ཀྱི་ཀུན་ནས་ཉོན་མོངས་པའི་རྐྱེན་ནི་མ་རིག་པའོ། །མ་རིག་པ་ནི་རྒྱུའོ། །འདུ་བྱེད་རྣམས་ནི་རྐྱེན་ཏོ། །འདུ་བྱེད་ནི་རྒྱུའོ། རྣམ་པར་ཤེས་པ་ནི་རྐྱེན་ཏོ། །ཞེས་བྱ་བ་ནས་ཉོན་མོངས་པ་རྣམས་ནི་རྒྱུའོ། །ལས་རྣམས་ནི་རྐྱེན་ཏེ། ལྟ་བ་ནི་རྒྱུའོ། །སྲེད་པ་ནི་རྐྱེན་ཏེ། བག་ལ་ཉལ་བ་ནི་རྒྱུའོ། །ཀུན་ནས་ལྡང་བ་ནི་རྐྱེན་ཏེ་ཞེས་པའི་བར་དང་། དེ་ལ་སེམས་ཅན་རྣམས་ཀྱི་རྣམ་པར་དག་པའི་རྒྱུ་ནི་གང་རྐྱེན་ནི་གང་ཞེ་ན། རྒྱུ་གཉིས་དང་། རྐྱེན་གཉིས་སོ། ། གཉིས་གང་ཞེ་ན། གཞན་ལས་རྗེས་སུ་མཐུན་པའི་སྒྲ་དང་སོ་སོ་རང་གི་ཚུལ་བཞིན་ཡིད་ལ་བྱེད་པའོ། །གཞན་ཡང་གཉིས་སོ་ཞི་གནས་ལ་རྩེ་གཅིག་པ་དང་། ལྷག་མཐོང་ལ་མཁས་པའོ་ཞེས་རྒྱས་པར་འབྱུང་ཞིང་། འདི་ནི་སེམས་ཅན་རྣམས་ཀྱི་རྣམ་པར་དག་པའི་རྒྱུའོ། །འདི་ནི་རྐྱེན་ཏེ། དེའང་དེ་བཞིན་གཤེགས་པས་རབ་ཏུ་ཤེས་སོ། །དེ་བཞིན་དུ་རིགས་ཀྱི་བུ་དེ་བཞིན་གཤེགས་པ་ནི་ཡེ་ཤེས་དང་ལྡན་པས་འདོད་པ་རྣམས་ལས་དབེན་པ་སྡིག་པ་མི་དགེ་བའི་ཆོས་རྣམས་ལས་དབེན་པ། རྣམ་པར་རྟོག་པ་དང་བཅས་པ། རྣམ་པར་དཔྱོད་པ་དང་བཅས་པ། དབེན་པ་ལས་སྐྱེས་པའི་དགའ་བ་དང་བདེ་བ་ཅན། བསམ་གཏན་དང་པོ་ལ་སྙོམས་པར་ཞུགས་ཏེ། འགོག་པ་ལས་ལྡང་ངོ༌། །འགོག་པ་ལ་སྙོམས་པར་ཞུགས་ཏེ་བསམ་གཏན་དང་པོ་ལས་ལྡང་ངོ་། །རྣམ་པར་ཐར་པ་བརྒྱད་ལ་ལུགས་དང་མཐུན་པར་ཡང་སྙོམས་པར་འཇུག་གོ། །ལུགས་དང་མི་མཐུན་པ་དང་སྦྲེལ་ཞིར་ཡང་། ཏིང་ངེ་འཛིན་ནི་སྙོམས་པར་འཇུག་པར་སྟོན། སྙོམས་པར་འཇུག་པ་ནི་ཏིང་ངེ་འཛིན་དུ་སྟོན་ཀྱང་། དེ་བཞིན་གཤེགས་པའི་ཏིང་ངེ་འཛིན་ལ་འདྲེས་པ་གང་ཡང་མེད་ཅིང་དེ་བཞིན་གཤེགས་པ་ལ་ནི་དམིགས་པས་ཏིང་ངེ་འཛིན་ལ་སྙོམས་པར་འཇུག་པར་བྱ་བ་མེད་དོ། །དེ་བཞིན་གཤེགས་པའི་ཏིང་ངེ་འཛིན་གཅིག་གིས་ཏིང་ངེ་འཛིན་ཐམས་ཅད་མངོན་པར་འགྲུབ་སྟེ། དེ་བཞིན་གཤེགས་པ་ནི་ཏིང་ངེ་འཛིན་གཅིག་ལས་མ་ལངས་པར་ཏིང་ངེ་འཛིན་ཐམས་ཅད་ལ་སྙོམས་པར་འཇུག་ཀྱང་དེ་བཞིན་གཤེགས་པ་ལ་སེམས་གཅིག་ནས་གཅིག་ཏུ་འཇུག་པ་མེད། དེ་བཞིན་གཤེགས་པ་ལ་སེམས་མཉམ་པར་མ་བཞག་པ་མི་དམིགས་སོ། །དེ་བཞིན་གཤེགས་པའི་ཏིང་ངེ་འཛིན་སུས་ཀྱང་ལྟ་བར་མི་ནུས་ཏེ། ཉན་ཐོས་ཀྱི་ཏིང་ངེ་འཛིན་ནི་རང་སངས་རྒྱས་ཀྱི་ཏིང་ངེ་འཛིན་གྱིས་ཟིལ་གྱིས་གནོན་ཏེ། རང་སངས་རྒྱས་ཀྱི་ཏིང་ངེ་འཛིན་ནི་བྱང་ཆུབ་སེམས་དཔའི་ཏིང་ངེ་འཛིན་གྱིས་ཟིལ་གྱིས་གནོན་ཏོ། །བྱང་ཆུབ་སེམས་དཔའི་ཏིང་ངེ་འཛིན་དེ་བཞིན་གཤེགས་པའི་ཏིང་ངེ་འཛིན་གྱིས་ཟིལ་གྱིས་གནོན་ཏོ། །དེ་བཞིན་གཤེགས་པའི་ཏིང་ངེ་འཛིན་ནི་ཟིལ་གྱིས་མི་ནོན་པ་སྟེ། འདི་ལ་དེ་བཞིན་གཤེགས་པ་ཡེ་ཤེས་ནི་ཟིལ་གྱིས་མི་ནོན་པར་འཇུག་གོ། །གདམས་པ་དང་རྗེས་སུ་བསྟན་པ་གང་གིས་ཉན་ཐོས་རྣམས་ཏིང་ངེ་འཛིན་བསྐྱེད་པ་དེ་ཡང་དེ་བཞིན་གཤེགས་པས་རབ་ཏུ་ཤེས་སོ། །གང་གིས་རང་སངས་རྒྱས་རྣམས་ཀྱང་གང་གིས་བྱང་ཆུབ་སེམས་དཔའ་རྣམས་ཀྱིས་མ་བསྐྱེད་པ་དེ་ཡང་དེ་བཞིན་གཤེགས་པས་རབ་ཏུ་ཤེས་སོ། །ཤེས་ནས་ཀྱང་དེ་བཞིན་དུ་འདོམས་ཤིང་། དེ་བཞིན་དུ་རྗེས་སུ་སྟོན་ཏེ། འདི་ནི་དེ་བཞིན་གཤེགས་པའི་ལས་བདུན་པའོ། ། ཞེས་སོ། ། བརྒྱུད་པ་ནི། ད་ནི་སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་ཀྱི་དབང་དུ་བྱས་ན། ཇི་སྲིད་གཏི་མུག་ལ་ཐོག་མ་མེད་པའི་ཕྱིར། སྐྱེ་བ་གཅིག་ནས་གཅིག་ཏུ་བརྒྱུད་པ་ཐོག་མ་མེད་པ་ནི་སྟོབས་འདིའི་ཡུལ་སྟེ། དེ་སྲིད་ཀྱི་སྲིད་པར་སྐྱེ་བ་གཅིག་ནས་གཅིག་ཏུ་བརྒྱུད་པ་ཐོག་མ་མེད་པར་གནས་པ་འདས་པའི་བདག་ཉིད་ཀྱི་སྐྱེ་བ་ཐམས་ཅད་དང་སེམས་ཅན་གཞན་རེ་རེ་སྲིད་པར་སྐྱེ་བ་སེམས་ཅན་ཇི་སྙེད་པ་སེམས་ཅན་གྱི་ཁམས་མུ་མཐའ་མེད་པ་དེ་སྙེད་མཐའ་ཡས་པའི་སྔོན་འདས་པའི་གནས་སྐབས་ཀྱི་སྐྱེ་བ་གཞི་དང་བཅས་པ་ཡང་བསྡུས་ཏེ། ག་གེ་མོ་ཞིག་ན་བདག་ཁ་དོག་ནི་འདི་འདྲ་བར་གྱུར། རྣམ་པ་ནི་འདི་ལྟ་བུ་གྱུར་ཞེས་སོགས་ནི་མདོ་ཇི་ལྟ་བ་བཞིན་ནོ། །དེ་ཡང་། ཁ་ཅིག་ནི་འདི་འདྲ་བར་གྱུར་ཞེས་རྗེས་སུ་དྲན་པ་ནི་རྣམ་པ་དང་བཅས་པ་དང་། ཆེ་གེ་མོ་ཞིག་ན་བདག་གནས་ནས། དེ་ནས་ཤི་འཕོས་ནས་ག་གེ་མོ་ཞིག་ཏུ་སྐྱེས། དེ་ནས་ཤི་འཕོས་ནས་འདིར་སྐྱེས་སོ་ཞེས་དྲན་པས་ཡུལ་ཕྱོགས་དང་བཅས་པར་དང་། ལྷག་མ་ནི་རྒྱུ་དང་བཅས་པས་རྗེས་སུ་དྲན་པའོ། །དེ་ལྟར་སྔོན་གྱི་སྲིད་པ་གཞི་དང་བཅས་དང་། ཡུལ་ཕྱོགས་དང་བཅས་པ་དང་། རྣམ་པ་དང་བཅས་པ་རྣམས་ལ་སངས་རྒྱས་བཅོམ་ལྡན་འདས་རྣམས་ཀྱི་མཁྱེན་པའི་བློ་ཐོགས་པ་མི་མངའ་བ་གང་དང་གང་ཡིན་པ་རྣམས་ནི་སྔོན་གྱི་གནས་རྗེས་སུ་དྲན་པའི་སྟོབས་སུ་བཤད་དེ། སྟོབས་འདིས་ནི་སངས་རྒྱས་བཅོམ་ལྡན་འདས་སེམས་དང་སེམས་ལས་བྱུང་བའི་རྒྱུ་འདས་པ་དག་མ་ལུས་པར་ཇི་ལྟ་བ་བཞིན་ཐུགས་སུ་ཆུད་དེ། སྐལ་བ་དང་ལྡན་མི་ལྡན་གྱི་ཚུལ་མཁྱེན་ནས་ཆོས་སྟོན་པ་འབྲས་བུ་ཡོད་པར་མཛད་པ་ཡིན་ནོ། །མདོ་ལས། དེ་སེམས་ཅན་དེའི་སྔོན་གྱི་གནས་རྗེས་སུ་དྲན་ནོ། །སྔོན་གྱི་རྒྱུ་ཇི་ལྟ་བུ་དང་། རྒྱུ་གང་གིས་སེམས་ཅན་གང་ཀུན་དུ་བྱུང་བ་དེའི་སྔོན་གྱི་རྒྱུ་དེ་བཞིན་གཤེགས་པས་རབ་ཏུ་ཤེས་ཏེ། ཤེས་ནས་ཀྱང་དེ་བཞིན་དུ་ཆོས་སྟོན་ཏོ། །སེམས་ཅན་ཐམས་ཅད་ཀྱི་སེམས་ཀྱི་རྒྱུ་བ་འདས་པ་ཡང་དེ་བཞིན་གཤེགས་པས་རབ་ཏུ་ཤེས་སོ། སེམས་གང་གི་དམིགས་པ་ཅན་གྱི་འོག་ཏུ་སེམས་གང་གི་དམིགས་པ་ཅན་སྐྱེ་བ་དང་། དམིགས་པ་གང་གིས་སྐྱེ་བ་དང་། དམིགས་པ་གང་དང་བྲལ་ན་འགག་པ་དེ་ཡང་དེ་བཞིན་གཤེགས་པས་རབ་ཏུ་ཤེས་སོ། །དེ་ལྟར་ཇི་ཙམ་དུ་སེམས་ཅན་གཅིག་གི་སེམས་གཅིག་ནས་གཅིག་ཏུ་བརྒྱུད་དེ་འཇུག་པ། སེམས་དེ་ལྟ་བུ་ཞིག་གི་འོག་ཏུ་སེམས་འདི་ལྟ་བུ་གཅིག་འབྱུང་ལ། དེའི་འོག་ཏུ་ཡང་འདི་ལྟ་བུ་ཞིག་འབྱུང་བ་དེ་བསྐལ་པ་གང་གའི་ཀླུང་གི་བྱེ་མ་སྙེད་དུ་ཚིག་ཆར་བསྟན་པས་བསྟན་པར་དཀའོ། །དེ་བཞིན་དུ། སེམས་ཅན་ཐམས་ཅད་ཀྱི་ཡང་དེ་ལྟ་བུ་སོ་སོར་སེམས་གཅིག་ནས་གཅིག་ཏུ་བརྒྱུད་པ་དེ་བས་རབ་ཏུ་ཤེས་སོ། །ཡོངས་སུ་བརྟག་པ་ཉེ་བར་བཟུང་སྟེ། ཕྱི་མའི་མུར་ཐུག་པར་བསྟན་ཀྱང་། དེའི་ཡེ་ཤེས་མཐར་ཐུག་པར་མི་འགྱུར་རོ། །དེ་བཞིན་གཤེགས་པའི་སྔོན་གྱི་གནས་རྗེས་སུ་དྲན་ ༡་་།    པ་ཤེས་པ་འདི་ནི། བསམ་གྱིས་མི་ཁྱབ་ཅིང་མཚུངས་པ་མེད་ལ་ཚད་མེད་དེ། དེའི་མཐའ་ནི་བསྟན་པར་སླ་བ་མ་ཡིན་ནོ། །སངས་རྒྱས་ཁྱུ་མཆོག་ཏུ་གྱུར་པས་དེ་བཞིན་གཤེགས་པས་སེམས་ཅན་དེ་དག་ལ། ཀྱེ་སེམས་ཅན་དག་དགེ་བའི་རྩ་བ་སངས་རྒྱས་ལ་བསྐྲུན་པའམ། ཉན་ཐོས་ལ་བསྐྲུན་པའམ། རང་སངས་རྒྱས་ལ་བསྐྲུན་པ་དེ་ལྟ་བུ་དྲན་པར་གྱིས་ཤིག །དྲན་པར་གྱིས་ཤིག་ཞེས་དྲན་པར་བྱེད་དོ། ། འདི་ལྟ་སྟེ། སངས་རྒྱས་ཀྱི་མཐུས་སེམས་ཅན་དེ་དག་གིས་ཀྱང་དྲན་པར་འགྱུར་རོ། ། དེ་བཞིན་གཤེགས་པས་དེ་དག་ལ་དགེ་བའི་རྩ་བ་ལ་དམིགས་པ་དེ་དེས་ཅི་ནས་ཐེག་པས་རྣམ་པར་གྲོལ་བ་ལས་ཕྱིར་མི་ལྡོག་པར་འགྱུར་བ་དེ་ལྟ་དེ་ལྟར་ཆོས་སྟོན་ཏེ། འདི་ནི་དེ་བཞིན་གཤེགས་པའི་ལས་བརྒྱད་པའོ། །ཞེས་སོ། ། དགུ་པ་ནི། ད་ནི་འཆི་འཕོ་བ་དང་སྐྱེ་བ་མཁྱེན་པའི་སྟོབས་ཀྱི་དབང་དུ་བྱས་ནས་འཇིག་རྟེན་མ་ལུས་པའི་སེམས་ཅན་རྣམས་ཀྱི་སེམས་ཅན་རེ་རེའི་འཆི་འཕོ་བ་ཕུང་པོ་འཇིག་པ་དང་། སྐྱེ་བ་ཕུང་པོ་ཉིང་མཚམས་སྦྱོར་བ་གང་ཡིན་པ་འཇིག་རྟེན་ལ་གནས་པ་ནམ་མཁའི་ཁམས་ཀྱི་མཐར་ཐུག་པ་དང་། ལས་ཤིན་ཏུ་སྣ་ཚོགས་པའི་བཟོ་བོས་སྦྱར་བ་ཆེས་བཀྲ་ཞིང་མང་བ་དེ་རྣམས་ལ་བཅོམ་ལྡན་འདས་ཀྱིས་མཁྱེན་པ་སྐད་ཅིག་གཅིག་གི་དུས་དེར་ལྷུན་གྱིས་གྲུབ་པ་ཡང་དག་པ་ཇི་ལྟ་བ་བཞིན་དུ་འཇུག་པ་ཡིས་དེའི་ཡེ་ཤེས་ཡུལ་འགའ་ལ་ཡང་མ་ཆགས་ཤིང་རྣམ་པ་ཀུན་དུ་ཡོངས་སུ་དག་པས་མཐའ་ཡས་ཤིང་། ཐོགས་པ་མེད་པ་འདི་ནི་བཅོམ་ལྡན་འདས་ཀྱི་འཆི་འཕོ་བ་དང་སྐྱེ་བ་མཁྱེན་པའི་སྟོབས་སུ་འདོད་དེ། བཅོམ་ལྡན་འདས་ཀྱིས། སེམས་ཅན་རྣམས་ཀྱི་འཆི་འཕོ་དང་སྐྱེ་བ་མཁྱེན་པ་འབའ་ཞིག་ཏུ་མ་ཟད་ཀྱི། ལྷའི་སྤྱན་གྱི་སྣོད་ཀྱི་ཆགས་འཇིག་ལ་སོགས་པ་སྣ་ཚོགས་པ་ཐམས་ཅད་ཀྱང་མ་ཚང་བ་མེད་པར་མཁྱེན་ཏོ་ཞེས་རྣམ་པར་བཞག་སྟེ། མདོ་ལས། དེ་ལ་དེ་བཞིན་གཤེགས་པའི་ལྷའི་མིག་ནི་འདི་ཡིན་ཏེ། མིག་དེའི་ཕྱོགས་བཅུའི་འཇིག་རྟེན་ཆོས་ཀྱི་དབྱིངས་ཀྱིས་ཀླས་པ། ནམ་མཁའི་ཁམས་ཀྱི་མཐས་གཏུགས་པ། ། ཚད་མེད་གྲངས་མེད། བགྲང་བ་ལས་ཤིན་ཏུ་འདས་པ། སངས་རྒྱས་ཀྱི་ཞིང་དེ་དག་ན་ཞིང་དུ་སྣང་བ་གང་ལ་སེམས་ཅན་གྱི་རྗེས་སུ་བཟུང་བ་འཇིག་པ་དང་ཆགས་པ་དེ་དག་མཐོང་ངོ༌། །གང་ལ་ལ་སེམས་ཅན་དུ་སྣང་བ་འཆི་འཕོ་དང་སྐྱེ་བ་དང་བདེ་འགྲོ་དང་ངན་འགྲོ་དང་ལས་ཇི་ལྟ་བ་བཞིན་ཉེ་བར་འགྲོ་བ་དག་ཐམས་ཅད་མཐོང་ངོ༌། །གང་ལ་ལ་བྱང་ཆུབ་སེམས་དཔའ་སྣང་བ་འཆི་འཕོ་བ་དང་། མངལ་དུ་འཇུག་པ་དང་འབྱུང་བ་དེ་དག་ཐམས་ཅད་མཐོང་ངོ༌། །གང་ལ་ལ་སངས་རྒྱས་སུ་སྣང་བ་མངོན་པར་རྫོགས་པར་འཚང་རྒྱ་བ་ཆོས་ཀྱི་འཁོར་ལོ་བསྐོར་བའི་ཚེ། འདུ་བྱེད་འདོར་བ་ཡོངས་སུ་མྱ་ངན་ལས་འདའ་བ་དེ་དག་ཐམས་ཅད་མཐོང་ངོ༌། །གང་ལ་ལ་ཉན་ཐོས་སུ་ཡོངས་སུ་སྣང་བ་རྣམ་པར་གྲོལ་བ་ཡོངས་སུ་མྱ་ངན་ལས་འདའ་བ་དེ་དག་ཐམས་ཅད་ཀྱང་མཐོང་ངོ་། །གང་ལ་ལ་རང་སངས་རྒྱས་སུ་སྣང་བ་རྫུ་འཕྲུལ་སྟོན་པ་ཡོན་ན་སྦྱོང་བ་དེ་དག་ཐམས་ཅད་མཐོང་ངོ་། ། སེམས་ཅན་གང་དག་སྣང་བར་གྱུར་པ་དག་དང༌། གང་དག་ཕྱི་རོལ་པའི་མངོན་པར་ཤེས་པ་ལྔ་པོ་རྣམས་ཀྱི་མིག་གི་ལམ་དུ་མ་གྱུར་པ་དང་། ཉན་ཐོས་རྣམས་ཀྱི་མ་ཡིན་པ་དང་། རང་སངས་རྒྱས་རྣམས་ཀྱི་མ་ཡིན་པ་དང་། བྱང་ཆུབ་སེམས་དཔའ་རྣམས་ཀྱི་མ་ཡིན་པ་དག་ཀྱང་དེ་བཞིན་གཤེགས་པའི་ལྷའི་མིག་ལ་སྣང་བར་འགྱུར་རོ། །ཡང་ཤིང་རྟའི་འཁོར་ལོ་ཙམ་གྱི་ཕྱོགས་ན་སྣང་བར་མ་གྱུར་པའི་སེམས་ཅན་གང་དག་དེ་བཞིན་གཤེགས་པ་ལ་སྣང་བར་འགྱུར་བ་དེ་དག་ནི་ཆེས་མང་གི།སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་ལྷ་དང་མི་རྣམས་ནི་དེ་ལྟ་མ་ཡིན་ནོ། །དེ་བཞིན་དུ། སྣང་བར་མ་གྱུར་པའི་སེམས་ཅན་གྱི་ཁམས་ཚད་མེད་དོ། ། དེ་ལྟར་སངས་རྒྱས་ཀྱིས་འདུལ་བའི་སེམས་ཅན་གང་ཡིན་ཞེས་དེ་བཞིན་གཤེགས་པ་ལྷའི་མིག་གིས་སངས་རྒྱས་ཀྱི་ཞིང་ཐམས་ཅད་དུ་སེམས་ཅན་གྱི་ཁམས་ལ་རྣམ་པར་བལྟའོ། །སངས་རྒྱས་ཀྱིས་འདུལ་བའི་སེམས་ཅན་གྱི་རིགས་ཇི་སྙེད་པ་དེ་དག་གི་མདུན་དུ་དེ་སྙེད་ཀྱི་དེ་བཞིན་གཤེགས་པ་བཞུགས་ཤིང་། སེམས་ཅན་དེ་དག་འདུལ་ཡང་དེ་མ་ཡིན་པའི་སེམས་ཅན་གཞན་གྱིས་མི་ཤེས་ཏེ། འདི་ནི་དེ་བཞིན་གཤེགས་པའི་དེ་བཞིན་གཤེགས་པའི་ལས་དགུ་པའོ། །ཞེས་སོ། ། བཅུ་པ་ནི། ད་ནི་ཟག་པ་ཟད་པ་མཁྱེན་པའི་སྟོབས་ཀྱི་དབང་དུ་བྱས་ནས་ཤེས་བྱའི་རྣམ་པ་ཀུན་མཁྱེན་པའི་སྟོབས་ཀྱིས་མྱུར་དུ་རྒྱལ་བ་རྣམས་ཀྱི་མ་རིག་པ་དང་། འདོད་ཆགས་ལ་སོགས་པའི་ཉོན་མོངས་པ་ཁམས་གསུམ་པ་ན་ཉོན་མོངས་པར་བྱེད་པ་དག་དང་ནི། གང་གིས་སེམས་རྒྱུད་འབག་པར་བྱེད་ཅིང་བསྒོ་བར་བྱེད་ལ། རྗེས་སུ་བསྒྲོད་པར་བྱེད་པ་ནི་བག་ཆགས་ཏེ་ཉོན་མོངས་པའི་མུར་ཐུག་པ་དང་། གོས་པ་དང༌། རྩ་བ་དང་། བག་ཆགས་ནི་རྣམ་གྲངས་ཏེ། དེ་ལྟ་བུའི་བག་ཆགས་དང་བཅས་པ་མ་ལུས་པ་འཇིག་ཅིང་འགོག་པར་འགྱུར་བ་དང་། སློབ་མ་ཉན་ཐོས་ལ་སོགས་པ་ཉོན་མོངས་པ་སོ་སོར་བརྟགས་པའི་ཤེས་རབ་ཀྱི་བློ་ཡིས་འགོག་ཀྱང་། བག་ཆགས་སྤང་བར་མི་ནུས་ཏེ། ཏིལ་མར་དང་། མེ་ཏོག་སོགས་བསལ་ཟིན་ཀྱང་། བུམ་པ་དང་སྣམ་བུ་སོགས་ལ་དེ་དང་ཕྲད་པས་ཡོན་ཏན་ཕྲ་མོ་དམིགས་པ་བཞིན་ནོ། །འདི་ལྟར་ཉོན་མོངས་སྤངས་ཀྱང་བག་ཆགས་ཡོད་པར་དགྲ་བཅོམ་པ་སྔོན་སྤྲེའུར་གྱུར་པ། མཆོང་ཞིང་འགྲོ་བ་དང་།སྔོན་བྲམ་ཟེར་གྱུར་པ་དམངས་མོར་བརྗོད་པའི་ཀུན་དུ་བརྗོད་པའི་ཀུན་དུ་སྤྱོད་པ་བཅོམ་ལྡན་འདས་ཀྱིས་ཀྱང་མ་བཟློགས་པ་བཞིན་ནོ། །དེ་ལ་མ་རིག་པའི་བག་ཆགས་ནི་ཤེས་བྱ་ཡོངས་སུ་གཅོད་པའི་གེགས་ཡིན་ལ། འདོད་ཆགས་ལ་སོགས་པའི་བག་ཆགས་ནི་ལུས་ངག་གི་འཇུག་པ་རྣམ་པ་དེ་ལྟ་བུའི་རྒྱུ་ཡང་ཡིན་ཏེ། བག་ཆགས་དེ་དག་རྣམ་པ་ཐམས་ཅད་མཁྱེན་པ་དང་། སངས་རྒྱས་ཁོ་ན་ལ་བཟློག་པར་འགྱུར་གྱི། གཞན་དག་ལ་ནི་མ་ཡིན་ནོ། །དེའི་ཕྱིར་ཉོན་མོངས་པའི་བག་ཆགས་ལྷག་མར་ལུས་པ་སྤངས་པ་དང་། བག་ཆགས་ཀྱི་མཚམས་སྦྱོར་བའི་ཉོན་མོངས་པ་སྤངས་པ་གང་ཡིན་པ་དེ་ལ་སངས་རྒྱས་རྣམས་ཀྱི་མཁྱེན་པ་གང་གི་ཐམས་ཅད་དུ་ཆགས་པ་མེད་ཅིང་། ཐོགས་པ་མེད་པས་མཐའ་ཡས་པ་ལ་འཇུག་པ་དེ་ནི་ཟག་པ་མེད་པ་མཁྱེན་པའི་སྟོབས་སུ་འདོད་ཅིང་རྣམ་པར་བཞག་སྟེ། མདོ་ལས། རིགས་ཀྱི་བུ་གཞན་ཡང་། དེ་བཞིན་གཤེགས་པས་ཟག་པ་ཐམས་ཅད་ཟད་པས་བདག་གི་སྐྱེ་བ་ནི་ཟད་ཚངས་པར་སྤྱོད་པ་ནི་བརྟེན། བྱ་བ་ནི་བྱས་ཏེ། འདི་ལས་སྲིད་པ་གཞན་མི་ཤེས་སོ་ཞེས་ཏེ། ཟག་པ་མེད་པ། སེམས་རྣམ་པར་གྲོལ་བ་ཤེས་རབ་རྣམ་པར་གྲོལ་བ། རང་གི་མངོན་པར་ཤེས་པ་མངོན་སུམ་དུ་བྱས་ནས་ཉེ་བར་བསྒྲུབས་ཏེ་གནས་སོ། །དེ་ལ་དེ་བཞིན་གཤེགས་པའི་ཟག་པ་ཟད་པ་ཤེས་པ་དེ་ནི། རྣམ་པར་དག་པ་དྲི་མ་མེད་པ། ཡོངས་སུ་དག་པ་འོད་གསལ་བ། བག་ཆགས་ཀྱི་མཚམས་སྦྱོར་བ་ཐམས་ཅད་ཡང་དག་པར་བཅོམ་པའོ། །ཉན་ཐོས་རྣམས་ཀྱི་ཟག་པ་ཟད་པ་ནི་ཚད་ཡོད་པ། བག་ཆགས་ཡང་དག་པར་མ་བཅོམ་པའོ།། རང་སངས་རྒྱས་རྣམས་ཀྱི་ཟག་པ་ཟད་བ་ནི་ཚད་ཡོད་པ་སྙིང་རྗེ་ཆེན་པོ་དང་བྲལ་བ། སྤོབས་པ་དང་བྲལ་བའོ། །དེ་བཞིན་གཤེགས་པའི་ཟག་པ་ཟད་པ་ནི་རྣམ་པའི་མཆོག་དང་ལྡན་པ། བག་ཆགས་ཀྱི་མཚམས་སྦྱོར་བ་ཐམས་ཅད་ཡང་དག་པར་བཅོམ་པ། ཐུགས་རྗེ་ཆེན་པོས་ཀུན་དུ་བཟུང་བ་མི་འཇིགས་པ་དང་། སྤོབས་པ་དང་མ་བྲལ་བ། འཇིག་རྟེན་ཐམས་ཅད་ཀྱིས་ཟིལ་གྱིས་མི་གནོན་པ་སྟེ། སེམས་ཀྱི་སྐད་ཅིག་གཅིག་དང་ལྡན་པའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་ལ་ལས་ཀྱི་བག་ཆགས་མེད། ཉོན་མོངས་པའི་བག་ཆགས་མེད། སྤྱོད་པ་ལ་འཁྲུལ་པའི་བག་ཆགས་མེད་དོ། །འདི་ལྟ་སྟེ། དཔེར་ན། ནམ་མཁའ་རང་བཞིན་གྱིས་ཡོངས་སུ་དག་པས་རྡུལ་དང་། དུ་བ་དང་། ལྷན་ཅིག་མི་གནས་པ་དེ་བཞིན་དུ། དེ་བཞིན་གཤེགས་པའི་ཟག་པ་ཟད་པ་ཤེས་པ་ཡང་། ལས་དང་ཉོན་མོངས་པའི་བག་ཆགས་ཐམས་ཅད་ལྷན་ཅིག་མི་གནས་སོ། །དེ་ཟག་པ་ཟད་པ་དེ་ལྟ་བུ་ལ་རབ་ཏུ་གནས་མ་ཐག་ཏུ། ཟག་པ་དང་བཅས་པ། ཉེ་བར་ལེན་པའི་སེམས་ཅན་རྣམས་ལ་ཟག་པ་ཟད་པར་བྱ་བ་དང་། ཉེ་བར་ལེན་པ་སྤང་བའི་ཕྱིར་ཆོས་སྟོན་ཏོ། །ཀྱེ་མ་སེམས་ཅན་ཡང་དག་པ་མ་ཡིན་པ་ཡོངས་སུ་རྟོག་པ་ལས་བྱུང་བ་དག་ཁྱེད་ཟག་པ་དང་ཉེ་བར་ལེན་པ་དེ་དག་ལ་ཡང་དག་པ་ཇི་ལྟ་བ་བཞིན་དུ་སོ་སོར་རྟོགས་ཤིག་ཅེས་དེ་དག་ལ་དེ་བཞིན་གཤེགས་པས་ཅི་ནས་ཀྱང་ཟག་རྣམས་ཡང་དག་པ་མ་ཡིན་པར་ཡང་དག་པར་ཇི་ལྟ་བ་བཞིན་དུ་ཤེས་པར་འགྱུར་བ་དང་། རབ་ཏུ་ཤེས་ནས་ཀྱང་ཆོས་གང་ཡང་ཉེ་བར་མི་ལེན་པས་ཡོངས་སུ་མྱ་ངན་ལས་འདའ་བར་འགྱུར་བ་དེ་ལྟ་དེ་ལྟར་ཉེ་བར་བཀོད་པའི་དཔེ་རྣམས་ཀྱིས་ཆོས་སྟོན་ཏོ། །རིགས་ཀྱི་བུ་འདི་ནི་དེ་བཞིན་གཤེགས་པའི་དེ་བཞིན་གཤེགས་པའི་ལས་བཅུ་པའོ་ཞེས་གསུངས་པ་ལྟ་བུའོ། །དེ་ལྟར་སྟོབས་བཅུ་རྣམ་པ་ཐམས་ཅད་ཡོངས་སུ་རྫོགས་པས་དེ་བཞིན་གཤེགས་པ་ཡེ་ཤེས་ཀྱི་ཡུལ་བསམ་གྱིས་མི་ཁྱབ་པ་EEམངའ་བ་དེ་དག་ལས་གཞན་པའི་ཡོན་ཏན་མཐའ་དག་དང་ལྡན་པ་ཆོས་ཀྱི་སྐུ་དང་ཐ་མི་དད་པར་བཞུགས་པ་ཡོན་ཏན་རྒྱས་པ་རེ་རེ་ཞིང་དཔེ་ནམ་མཁའ་གཅིག་པུས་ཉེ་བར་གཞལ་བ་མངའ་བ་རྣམས་འགྲོ་བ་འདོད་པ་དང་། སྲིད་པ་དང་། ལྟ་བ་དང་། མ་རིག་པའི་ཆུ་བོ་བཞིའི་ནང་དུ་ཆུད་པ། མགོན་མེད་པའི་མགོན་དུ་གྱུར་པ། སངས་རྒྱས་བཅོམ་ལྡན་འདས་ཀྱི་སྟོབས་བཅུ་པོ་འདི་དག་ནི་སངས་རྒྱས་ཀྱི་ས་ཀུན་དུ་འོད་དུ་རྣམ་པ་ཐམས་ཅད་དུ་ཡོངས་སུ་དག་པར་འགྱུར་རོ། ། གཉིས་པ་ལ། ཡོན་ཏན་མཐའ་དག་སངས་རྒྱས་ལས་གཞན་པའི་འཕགས་པ་རྣམས་ཀྱི་སྤྱོད་ཡུལ་མ་ཡིན་པར་བསྟན། དེས་ན་བྱིས་པའི་སྤྱོད་ཡུལ་མ་ཡིན་པར་སློབ་དཔོན་ལ་བརྟེན་ནས་ཅུང་ཟད་བརྗོད་པ་གཉིས་ཀྱི་དང་པོ་ནི། སངས་རྒྱས་ཀྱི་གཟུགས་ཀྱི་སྐུའི་བ་སྤུའི་བུ་ག་རེ་རེ་དང་། མཚན་དང་དཔེ་བྱད་སྟོབས་དང་མི་འཇིགས་པ་དང་སངས་རྒྱས་ཀྱི་ཆོས་མ་འདྲེས་པ་སོགས་ཡོན་ཏན་གྱི་ཁྱད་པར་ཡོངས་སུ་གཅོད་པར་ནི་སངས་རྒྱས་ཁོ་ནས་ནུས་ལ། གལ་ཏེ་གསུང་ན་ནི་རང་ཉིད་ཀྱི་ཡེ་ཤེས་ཀྱི་ཡུལ་དུ་གྱུར་པ་བསྐལ་པ་གྲངས་མེད་བསམ་གྱིས་མི་ཁྱབ་པར་སྐུ་ཚེ་བྱིན་གྱིས་བརླབས་ནས་ཕྲིན་ལས་གཞན་མི་མངའ་བར་རྐྱེན་པ་རྐྱེན་པར་གསུངས་ཀྱང་། ཡོན་ཏན་དག་ཡོངས་སུ་རྫོགས་པར་མི་འགྱུར་ན། བྱང་ཆུབ་སེམས་དཔས་ལྟ་ཅི་སྨོས་ཏེ། ཉན་རང་རྣམས་ཀྱིས་སངས་རྒྱས་ཀྱི་ཡོན་ཏན་མཐར་ཕྱིན་པ་ཤེས་པའམ་རྗོད་པར་ནུས་པ་ལྟ་སྨོས་ཀྱང་ཅི་དགོས། དོན་འདི་ཉིད་དཔེའི་སྒོ་ནས་བཤད་པ། འདི་ལྟར་ནམ་མཁའ་ལྡིང་འདབ་གཤོག་ཡངས་པའི་རླུང་གི་ཤུགས་ཀྱིས་ཕ་རོལ་གནོན་པ་ཐོབ་པ་ཡང་ནམ་མཁའ་ཡོངས་སུ་ཟད་ཅིང་མེད་པས། ནམ་མཁའ་ལ་འདབ་ཆགས་ཀྱི་དབང་པོ་ལྡོག་པར་མི་འགྱུར་གྱི། འོན་ཀྱང་འདི་ནི་རང་གི་མཐུ་སྟོབས་དང་ཕ་རོལ་གནོན་པ་ཟད་པས་ལྡོག་པར་འགྱུར་བ་དེ་བཞིན་དུ། རེ་ཞིག་སངས་རྒྱས་ཀྱི་སྲས་པོ་ས་བཅུ་ལ་གནས་པ་རྣམ་པར་ཐར་པ་བསམ་གྱིས་མི་ཁྱབ་པ་བརྙེས་པ་རྣམས་ཀྱང་སངས་རྒྱས་ཀྱི་ཡོན་ཏན་རྗོད་པར་མི་ནུས་པས། ཡོན་ཏན་ནམ་མཁའ་ལྟར་མུ་མཐའ་ཡས་པ་དག་མ་བརྗོད་པར་ལྡོག་པར་འགྱུར་ལ། ཡོན་ཏན་ཡོངས་སུ་རྫོགས་པས་ནི་མ་ཡིན་ཏེ། རང་གི་བློའི་སྟོབས་ཡོངས་སུ་ཉམས་པས་ཡིན་ན་སློབ་མ་ཉན་ཐོས་དང་བཅས་པའི་རང་སངས་རྒྱས་རྣམས་ཀྱིས་ཡོན་ཏན་མཐར་ཐུག་པ་རྟོགས་པར་འགྱུར་བ་ལྟ་ཅི་སྨོས། ། གཉིས་པ་ནི། གང་གི་ཕྱིར་སངས་རྒྱས་ཀྱི་ཡོན་ཏན་ཡོངས་སུ་ཤེས་པའི་རྗོད་པ་ལ། དེ་དག་གི་ལོ་རབ་འདི་ཡིན་པ་དེའི་ཕྱིར་བདག་ཅག་འདྲ་བ་མ་རིག་པའི་རབ་རིབ་ཀྱིས་ལྡོངས་པ་ཡང་དག་པ་ཇི་ལྟ་བ་བཞིན་དུ་ལྐོག་ཏུ་གྱུར་པ་རྣམས་ཀྱིས། དེ་བཞིན་གཤེགས་པ་ཁྱོད་ཀྱི་ཡོན་ཏན་འདི་དག་ཅི་ཤེས་པ་དང་ནི་བརྗོད་པར་ནུས་པར་འགྱུར་རམ། འདི་ནི་གནས་མ་ཡིན་ཞིང་གོ་སྐབས་མེད་དོ། །དེ་ལྟར་བདག་ལ་དེ་བཞིན་གཤེགས་པའི་ཡོན་ཏན་ཆ་ཤས་ཙམ་ཡོངས་སུ་ཤེས་པ་ཡང་མེད་ཀྱི། འོན་ཀྱང་ཅུང་ཟད་ཅིག་སྨྲས་པ་དེ་དག་ནི་འཕགས་པ་ཀླུ་སྒྲུབ་ཀྱིས་བཤད་པའི་ཕྱིར་དེའི་རྗེས་སུ་འབྲངས་ནས་ཚམ་ཚོལ་མེད་པར་དོགས་པ་སྤངས་ཏེ། ཡོན་ཏན་ཕྱོགས་གཅིག་གི་ཆ་ཤས་ཅུང་ཟད་ཙམ་ཞིག་སྨྲས་ཤིང་གླེངས་པ་ཡིན་ནོ། ། གཉིས་པ་ནི། མདོར་བསྡུ་ན། བསྟན་བཅོས་འདི་ལས་སངས་རྒྱས་ཀྱི་ཡོན་ཏན་ཟབ་པ་དང་རྒྱ་ཆེ་བའི་ཚུལ་གཉིས་བསྟན་ཏེ། དེ་ལ་ཟབ་མོ་ནི་ཆོས་ཉིད་སྟོང་པ་ཉིད་ཡིན་ཏེ། གཏིང་དཔག་པར་དཀའ་བའི་ཕྱིར་རོ། །རྒྱུ་དང་འབྲས་བུའི་གནས་སྐབས་ཀྱི་ཡོན་ཏན་གཞན་རྣམས་ནི་མཐའ་རྟོགས་པར་དཀའ་བའི་ཕྱིར་རྒྱ་ཆེ་བའོ། །དེ་ལྟར་རྟོགས་པའི་ཕན་ཡོན་ནི། ཟབ་པ་དང་རྒྱ་ཆེ་བའི་ཚུལ་འདི་དག་ཤེས་ནས་ཉམས་སུ་བླངས་པས་ཡོན་ཏན་འདི་དག་བདེ་བླག་ཏུ་ཐོབ་པར་འགྱུར་རོ། ། ། གསུམ་པ་ནི། ད་ནི་སྤྲུལ་པའི་སྐུ་ཉན་ཐོས་དང་རང་སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ཀྱི་དོན་ཐུན་མོང་བ་དང་། ཐབས་ཐུན་མོང་བ་མིན་པ་འབྱུང་བ་སོ་སོའི་སྐྱེ་བོ་རྣམས་ཀྱི་དོན་ཡང་ཅི་རིགས་པར་འབྱུང་ལ་བདེ་འགྲོ་ལ་སོགས་པའི་སྒྲུབ་བྱེད་དུ་གྱུར་པ་ལྷུན་གྱིས་གྲུབ་པར་ངེས་པར་འབྱུང་བའི་དབང་དུ་བྱས་ནས། ལོངས་སྐུས་གདུལ་བྱ་དག་པའི་དོན་མཛད་ནས། སླར་ཡང་ཆོས་ཀྱི་སྐུ་ལས་མི་གཡོ་བའི་སྐུ་མངའ་བའི་བཅོམ་ལྡན་འདས་ནི་ཁམས་གསུམ་ལས་འདས་སུ་ཟིན་ཀྱང་ཁྱོད་ཀྱིས་སྲིད་པ་གསུམ་དུ་གདུལ་བྱའི་སྣང་བ་དང་འཚམ་པར་བྱོན་ནས་སྤྲུལ་པ་སྣ་ཚོགས་པ་རྣམས་ཀྱིས་ཡབ་དང་། ཡུམ་དང་། སྲས་ལ་སོགས་པ་དང་འབྲེལ་པར་སྟོན་ཅིང་། འཇིག་རྟེན་དང་རྗེས་སུ་བསྟུན་ཏེ་དགའ་ལྡན་གྱི་གནས་ནས་ཡུམ་གྱི་ལྷུམས་སུ་གཤེགས་པ་དང་ནི་ལྷུམས་ནས་བལྟམས་པ་དང་། རྡོ་རྗེའི་གདན་དུ་བྱང་ཆུབ་པ་དང་། སྡུག་བསྔལ་ཐམས་ཅད་ཞི་བའི་ཆོས་ཀྱི་འཁོར་ལོ་རིམ་པ་གསུམ་དུ་གདུལ་བྱའི་དབང་པོ་དང་འཚམ་པར་སྟོན་པར་མཛད་པའི་སྒོ་ནས་དེ་ལྟར་བཅོམ་ལྡན་འདས་ཁྱོད་ཀྱིས་འཇིག་རྟེན་གྱི་སྐྱེ་བོ་སྤྱོད་པ་བརྒྱད་ཁྲི་བཞི་སྟོང་ལ་སོགས་པའི་གཡོ་བག་སྣ་ཚོགས་པར་སྤྱོད་པ་ཅན་ཡུལ་ལ་སྲེད་པའི་མཚན་ཉིད་ཀྱི་རེ་བའི་ཞགས་པ་ནི། སྣ་ཚོགས་པ་མང་པོས་དམ་དུ་བཅིངས་པ་མ་ལུས་པ་རྣམས་གྲགས་པ་དང་ཕན་ལན་ལ་སོགས་པ་མི་འདོད་པར་ཐུགས་རྗེས་མྱ་ངན་ལས་འདས་པའི་སར་བཀྲི་བར་མཛད་དོ། །རྒྱུད་བླ་ལས། ཐུགས་རྗེས་ཆེན་པོས་ འཇིག་རྟེན་མཁྱེན། །འཇིག་རྟེན་ཀུན་ལ་གཟིགས་ནས་ནི། །ཆོས་ཀྱི་སྐུ་ལས་མ་གཡོས་པར། །སྤྲུལ་པའི་རང་བཞིན་སྣ་ཚོགས་ཀྱིས། །སྐྱེ་བ་མངོན་པར་སྐྱེ་བ་དང་། །དགའ་ལྡན་གནས་ནས་འཕོ་བ་དང་། །ལྷུམས་སུ་འཇུག་དང་བལྟམས་པ་དང་། །བཟོ་ཡི་གནས་ལ་མཁས་པ་དང་། །བཙུན་མོའི་འཁོར་དགྱེས་རོལ་བ་དང་། །ངེས་འབྱུང་དཀའ་བ་སྤྱོད་པ་དང་། །བྱང་ཆུབ་སྙིང་པོར་གཤེགས་པ་དང་། །བདུད་སྡེ་འཇོམས་དང་རྫོགས་པར་ནི། །བྱང་ཆུབ་ཆོས་ཀྱི་འཁོར་ལོ་དང་། །མྱ་ངན་འདས་པར་གཤེགས་མཛད་རྣམས། །ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན། །ཞེས་པ་ལྟར་རོ། །མཛད་པ་འདི་རྣམས་བྱེ་བྲག་ཏུ་སྨྲ་བས་བདུད་བཏུལ་བ་ཡན་ཆད་སོ་སོ་སྐྱེ་བོ་ཚོགས་ལམ་པའི་མཛད་པ་དང་། བྱང་ཆུབ་པ་སྐྱེ་འཕགས་གཉིས་ཀའི་ལི་ལྔ་ཆར་གྱི་མཛད་པ་དང་། ཐ་མ་གཉིས་མི་སློབ་པའི་མཛད་པར་འདོད་པ་དང་། ཐེག་ཆེན་པ་ཁ་ཅིག ། དཀའ་བ་དཔྱད་པ་ཡན་ཆད་བྱང་སེམས་དང་། དེ་མན་ཆད་སངས་རྒྱས་ཀྱི་མཛད་པར་འདོད་པ་ནི་མི་འཐད་ལ། ཐེག་ཆེན་ཐུན་མོང་པས་བདུད་འཇོམས་པ་ཚུན་ཆད་བྱང་སེམས་ས་བཅུ་པའི་དང་། ཐ་མ་གསུམ་སངས་རྒྱས་ཀྱི་མཛད་པར་བཤད་པ་ནི། གདུལ་བྱའི་སྣང་ངོར་མ་དཔྱད་ན་དེ་ལྟར་ཡིན་ལ་ཅུང་ཟད་དཔྱད་ན། གོང་དུ་བཤད་པ་ལྟར་འོག་མིན་དུ་སངས་རྒྱས་ནས། འདོད་ཁམས་སུ་མཛད་པ་བཅུ་གཉིས་སོགས་ཀྱི་ཚུལ་སྟོན་པ་ཐེག་ཆེན་ཐུན་མོང་མ་ཡིན་པ་ཐམས་ཅད་ཀྱི་རྣམ་བཞག་ཡིན་ནོ། །སྤྱིར་མཛད་པ་བཅུ་གཉིས་ཀྱི་ཚུལ་ནི། ས་བརྒྱད་པ་ཡན་ཆད་ཀྱི་བྱང་ཆུབ་སེམས་དཔས་ཀྱང་སྟོན་པར་ནུས་སོ། ། བཞི་པ་ལ། ཐེག་པ་གཅིག་ཏུ་གསུངས་པ་ངེས་དོན་དུ་བསྟན། གསུམ་དུ་བསྟན་པ་དྲང་དོན་དུ་བཤད་པ་གཉིས་ཀྱི། དང་པོ་ནི། དེ་ལྟར་དེ་བཞིན་གཤེགས་པའི་སྐུའི་རྣམ་པར་བཞག་པ་བྱས་ནས་ཐེག་པ་གཅིག་ལ་ཐེག་པ་གསུམ་བསྟན་པ་ནི་དགོངས་པ་ཅན་ཡིན་ཏེ། གང་གི་ཕྱིར་འཇིག་རྟེན་འདི་ན་ཆོས་རྣམས་ཀྱི་དེ་ཁོ་ན་ཉིད་ཇི་ལྟ་བ་བཞིན་དུ་ཤེས་པ་ལས་ཉོན་མོངས་པ་དང་ཤེས་བྱའི་དྲི་མ་མཐའ་དག་སེལ་བ་ནི་ལྷུར་བྱེད་པའི་གཉེན་པོ་གཞན་མེད་དེ། དེ་ཁོ་ན་ཉིད་མི་ཤེས་པ་དེས་ནི་ཉོན་མོངས་པ་རྣམས་མ་ལུས་པ་སྤང་བར་མི་ནུས་པའི་ཕྱིར་རོ། ། འདིས་ནི་ལམ་ཐེག་པ་གཅིག་ཏུ་བསྟན་ནོ། །དངོས་པོ་མ་ལུས་པ་ལ་ཡོད་པའི་ཆོས་རྣམས་ཀྱི་དེ་ཁོ་ན་ཉིད་སྐྱེ་བ་མེད་པའི་རང་བཞིན་ཅན་ཡང་རྣམ་འགྱུར་ཕྱེ་བ་ཐ་དད་པ་ལའང་བརྟེན་པ་མིན་པར་སྔར་བསྟན་ཟིན་ཅིང་། འདིས་ནི་ཤེས་བྱའི་ཡུལ་ལམ་གཞིའི་ཐེག་པ་གཅིག་ཏུ་བསྟན་ནོ། །མཐོང་བ་ཐ་དད་ཀྱང་དེ་ལ་དབྱེ་བ་མེད་པས་དེ་ཁོ་ན་ཉིད་འདི་རྣམ་པར་མི་འགྱུར་བ་ཉིད་ཡིན་ལ། གང་གི་ཕྱིར། དེ་ཁོ་ན་ཉིད་ལ་དབྱེ་བ་དང་། རྣམ་འགྱུར་མེད་པ་དེའི་ཕྱིར། དེ་ཁོ་ན་ཉིད་ཇི་ལྟ་བ་བཞིན་དུ་རྟོགས་པའི་ཡུལ་ཅན་ཡེ་ཤེས་ཀྱི་བློ་འདི་ཡང་ཐ་དད་དུ་འགྱུར་བ་མ་ཡིན་ལ་རང་བཞིན་གཅིག་ཡིན་ནོ། །འདི་ལྟར་ཡེ་ཤེས་རང་བཞིན་དུ་མ་ཡིན་ན་ནི། ཡེ་ཤེས་ཀྱིས་དེ་ཁོ་ན་ཉིད་རྟོགས་པར་མི་འགྱུར་ཏེ། རང་བཞིན་ཇི་ལྟར་གནས་པ་བཞིན་མ་རྟོགས་པའི་ཕྱིར་རོ། །འདིས་ནི་རྟོགས་པ་འབྲས་བུའི་ཐེག་པ་གཅིག་ཏུ་བསྟན་པ་ཡིན་ནོ། །གང་གི་ཕྱིར། ཡུལ་དེ་ཁོ་ན་ཉིད་གཅིག་ཡིན་པས་ཡུལ་ཅན་ཡེ་ཤེས་ཐ་མི་དད་པ་དེའི་ཕྱིར་ན་བཅོམ་ལྡན་འདས་ཁྱོད་ཀྱིས་འགྲོ་བ་ལ་ཐེག་པ་མི་མཉམ་པ་དེ་དང་མཚུངས་པ་གཞན་མེད་པ་སངས་རྒྱས་ཀྱི་ཐེག་པ་དབྱེར་མེད་གཅིག་ཏུ་བསྟན་གྱི། ཐེག་པ་གསུམ་ཡོད་པ་མ་ཡིན་ཏེ། མདོ་ལས། འོད་སྲུང། །ཆོས་ཐམས་ཅད་མཉམ་པ་ཉིད་དུ་རྟོགས་ན་མྱ་ངན་ལས་འདའ་བ་ཡིན་ལ། དེའང་གཅིག་ཡིན་གྱི། གཉིས་དང་གསུམ་ནི་མ་ཡིན་ནོ་ཞེས་འབྱུང་བའི་ཕྱིར་རོ། །ཐེག་པ་ཆེན་པོ་ཞེས་བྱ་བ་ལ་ཐེག་པ་ཆེན་པོ་ནི་སངས་རྒྱས་བཅོམ་ལྡན་འདས་རྣམས་ཏེ། ། མ་རིག་པ་མ་ལུས་པ་སྤངས་པས་སྒྲིབ་པ་དང་བྲལ་བའི་ཡེ་ཤེས་མངའ་བའི་ཕྱིར་རོ། ། དེ་རྣམས་ཀྱི་ཐེག་པ་ནི་ཐེག་པ་ཆེན་པོ་སྟེ། དྲི་ཤ་ཨུ་ད་ར་ལ་སོགས་པའི་ནང་དུ་གཏོགས་པའི་ཕྱིར། ཡི་གེ་ཏ་ཨ་ཉིད་དུ་འགྱུར་རོ། །ཡང་ན། ཐེག་པའང་ཡིན་ལ་ཆེན་པོ་ཡང་ཡིན་པས། ཐེག་པ་ཆེན་པོ་སྟེ། སངས་རྒྱས་ཡེ་ཤེས་བསམ་གྱིས་མི་ཁྱབ་པ་མངའ་བ་མངའ་བ་རྣམས། དེ་ལ་བཞུགས་པའི་ཕྱིར་རམ། དངོས་པོ་རབ་ཏུ་དབྱེ་བ་མཐའ་ཡས་པའི་ཡུལ་ཅན་ཡིན་པའི་ཕྱིར་རམ། མི་ཤེས་པ་མ་ལུས་པ་སྤངས་པའི་ཕྱིར་རོ། །དོན་ནི། རྟོགས་བྱའི་ཡུལ་དེ་ཁོ་ན་ཉིད་ལ་དབྱེ་བ་མེད་ལ། དེ་རྟོགས་བྱེད་ཀྱི་ལམ་གྱིས་དེ་མ་རྟོགས་པར་དྲི་མ་སེལ་མི་ནུས་ལ། རྟོགས་ན་དེ་ལའང་དབྱེ་བ་མེད་པས་སྒྲོད་བྱེད་ལམ་དང་། བརྗོད་བྱ་འབྲས་བུའི་ཐེག་པ་དག་ཀྱང་གཅིག་ཡིན་ནོ། །འདིར། ཐེག་གཅིག་ངེས་དོན་དུ་འདོད་པ་ཐམས་ཅད་ཉན་རང་རྣམས་མཐར་ཐུག་ཐེག་ཆེན་དུ་སངས་རྒྱ་བར་མཐུན་ལ། ། འོན་ཀྱང་ཉན་རང་གིས་ཆོས་ཀྱི་བདག་མེད་མ་རྟོགས་པར་འདོད་པ་རྣམས་གནས་སྐབས་ཐེག་པ་གསུམ་དུ་ངེས་ཀྱང་། མཐར་ཐུག་ཐམས་ཅད་ཐེག་ཆེན་གྱི་ལམ་དུ་འཇུག་དགོས་པར་འདོད་ལ། ཆོས་ཀྱི་བདག་མེད་རྟོགས་པར་འདོད་པ་རྣམས་ཉན་རང་གི་ཡེ་ཤེས་དེའི་ཡུལ་དེ་ཁོ་ན་ཉིད་དང་། དེ་རྟོགས་པའི་ཡེ་ཤེས་ལ་དབྱེ་བ་མེད་ཅིང་། དེས་དྲི་མ་མཐའ་དག་སེལ་བས་དེ་ཉིད་ཐེག་པ་གཅིག་དང་སངས་རྒྱས་ཀྱི་ཐེག་པ་ཡིན་ཞིང་། དེ་ལ་གསུམ་དུ་གསུངས་པ་དྲང་དོན་དུ་བཞེད་དེ། །   འདུས་པ་ཆེན་པོའི་ལེའུ་ལས། ཐེག་པ་གཅིག་ཏུ་ཡང་དག་པར་འདུ་བ་ནི། ཐེག་པ་ཐམས་ཅད་ཐེག་གཅིག་ཏུ་མཉམ་པ་ཉིད་དུ་ཡང་དག་པར་འདུ་སྟེ། ཆོས་ཀྱི་དབྱིངས་དབྱེར་མེད་པ་ལ་འཇུག་པར་ཚུལ་གཅིག་ཅེས་དང་། དཔེ་མེད་པར་བསྟོད་པ་ལས། ཆོས་ཀྱི་དབྱིངས་ལ་དབྱེར་མེད་ཕྱིར། །གཙོ་བོའི་ཐེག་དབྱེར་མ་མཆིས་ཀྱང་། །ཁྱོད་ཀྱིས་སེམས་ཅན་གཞུག་ཕྱིར་དུ། །ཐེག་པ་གསུམ་དུ་གསུངས་པའོ། །ཞེས་པ་ལྟར་རོ། །ཉན་རང་གི་ཡེ་ཤེས་དག་དང་ཡུལ་དེ་ཁོ་ན་ཉིད་ལ་དབྱེ་བ་མེད་པས། ཐེག་པ་གཅིག་ཡིན་དུ་ཆུག་ཀྱང་སངས་རྒྱས་ཀྱི་ཐེག་པར་ཇི་ལྟར་རིགས་ཤེ་ན། སངས་རྒྱས་ཞེས་བྱ་བ་ནི་སྒྲིབ་པ་གཉིས་བག་ཆགས་དང་བཅས་པ་མ་ལུས་པ་སྤངས་པ་ལ་བརྗོད་པ་ཡིན་ལ། དེ་ཁོ་ན་ཉིད་ཕྱིན་ཅི་མ་ལོག་པར་རྟོགས་པ་ལས་གཞན་པའི་སྒྲིབ་གཉིས་སྤོང་བའི་གཉེན་པོ་མེད་ལ། ཉན་རང་དག་གིས་ཀྱང་དེ་ཁོ་ན་ཉིད་རྟོགས་པའི་ཕྱིར་རོ། །འོན་ཀྱང་དབང་པོ་དང་། ཐབས་ཀྱི་བྱེ་བྲག་ལས་མྱུར་བུལ་གྱི་ཁྱད་པར་ནི་ཡོད་དོ། །འོ་ན་ཉན་རང་གི་ལམ་དག་བྱང་ཆུབ་ཀྱི་གེགས་སུ་བཤད་པ་དང་འགལ་ཞེ་ན། དབང་པོ་དམན་པ་དག་ཐེག་དམན་གྱི་ལམ་སྔོན་དུ་མ་སོང་པར་བྱང་ཆུབ་ཐོབ་པར་མི་ནུས་པའི་ཕྱིར་རོ། །དེ་དག་ཉན་རང་གི་ལམ་ནས་རིམ་གྱིས་བླ་ན་མེད་པའི་བྱང་ཆུབ་ཐོབ་པས་ཐབས་ཀྱི་བྱེ་བྲག་མ་ཚང་བ་དང་། དབང་པོ་དམན་པ་ལ་ལྟོས་ཏེ་ཐེག་དམན་གྱི་ལམ་དུ་བཞག་ལ། དེ་ཉིད་གོམས་པ་ལས་དྲི་མ་མཐའ་དག་སེལ་ནུས་པའི་ཕྱིར་སངས་རྒྱས་ཀྱི་ཐེག་པར་གསུངས་པ་ཡིན་ནོ། །ཟབ་ཅིང་རྒྱ་ཆེ་བ་ལ་མོས་པའི་དབང་པོ་རྣོན་པོ་དག་གིས་ཐེག་དམན་གྱི་ལམ་སྔོན་དུ་བྱས་ན་བྱང་ཆུབ་ཐོབ་པ་ལ་ཡུན་རིང་དུ་འགོར་བའི་ཕྱིར། གེགས་སུ་བཤད་པ་ཡིན། ། །གཉིས་པ་ལ་མཐར་ཐུག་པ་གསུམ་དུ་བསྟན་པ་དགོངས་པ་ཅན་དུ་བཤད་པ། དོན་དེ་ཉིད་དཔེའི་སྒོ་ནས་གསལ་བར་བསྟན་པ་གཉིས་ཀྱི་དང་པོ་ནི། གལ་ཏེ་མྱ་ངན་ལས་འདས་པ་གཅིག་ཁོ་ན་ཡིན་ན། ཇི་ལྟར་ཉན་ཐོས་དང་རང་སངས་རྒྱས་ཀྱི་ཐེག་པས་ཀྱང་མྱ་ངན་ལས་འདའ་བར་བསྟན་ཞེ་ན། འདི་ནི་དགོངས་པ་ཅན་ཡིན་ཏེ། གང་གི་ཕྱིར་འགྲོ་བ་རྣམས་ལ་ལུས་སེམས་ལས་སུ་མི་རུང་བའི་ཉེས་པ་སྐྱེད་པར་བྱེད་པ་སེམས་ཅན་དང་བསྐལ་པ་དང་ལྟ་བ་དང་ཚེའི་སྙིགས་མ་ལྔ་པོ་འདི་དག་ཡོད་ཅིང་། ཉོན་མོངས་པ་རྣམས་འཇུག་པ་ཤས་ཆེ་བའི་རྒྱུར་གྱུར་པ་དེ་དག་ནི་ལྷག་པར་མོས་པ་ཁྱད་པར་དུ་འཕགས་པ་འཇོམས་པར་བྱེད་པས་དེ་བཞིན་གཤེགས་པའི་ཡེ་ཤེས་བླ་ན་མེད་པ་ལ་འདོད་པ་ཡང་འགོག་པར་བྱེད་པ་ཡིན་ཏེ། དེའི་ཕྱིར་འཇིག་རྟེན་དག་སངས་རྒྱས་ཀྱི་སྤྱོད་ཡུལ་གྱི་ཡེ་ཤེས་གཏིང་ཟབ་ཅིང་དཔག་པར་དཀའ་བ་ལ་ཐོག་མར་འཇུག་པར་མི་འགྱུར་ཞིང་། བདེ་བར་གཤེགས་པ་རྣམས་ཀྱང་འགྲོ་བ་རྣམས་སྣོད་མ་ཡིན་པ་འདི་ཙམ་གྱིས་དེ་དག་རྣམ་པར་སྒྲོལ་བ་ལ་གཡེལ་བར་མི་འཛད་དེ། གང་གི་ཕྱིར། བཅོམ་ལྡན་འདས་ཁྱོད་ལ་གདུལ་བྱ་རྣམ་པ་གཞན་གྱི་སྒོ་ནས་འདུལ་བའི་མཁྱེན་རབ་ཐུགས་རྗེའི་ཐབས་དང་ལྷན་ཅིག་ཏུ་གྱུར་པ་མངའ་བའི་ཕྱིར་དང་། གང་གི་ཕྱིར། སྔོན་བྱང་སེམས་ཀྱི་སྤྱད་པ་སྤྱོད་པའི་ཚེ། བདག་གིས་སེམས་ཅན་ཐམས་ཅད་སྒྲོལ་བར་བྱའོ་ཞེས་ཁྱོད་ཀྱིས་ཞལ་གྱིས་བཞེས་ཏེ། སྔར་གྱི་སྨོན་ལམ་གསལ་བ་དེའི་ཕྱིར་དེ་དག་རྣམ་པར་གྲོལ་བའི་ཐབས་ཚོལ་ཞིང་སྙོམས་ལས་མི་འཛད་དེ། ཞལ་གྱིས་བཞེས་པ་རྣམ་པ་གཞན་གྱི་སྒོ་ནས་གདོན་མི་ཟ་བར་སྒྲུབ་དགོས་པའི་ཕྱིར་རོ། ། གཉིས་པ་ནི། གང་གི་ཕྱིར་འགྲོ་བ་རྣམས་ཐེག་ཆེན་ལ་འཇུག་པའི་གེགས་མང་པོ་ཡོད་ཅིང་། འཇིག་རྟེན་རྣམས་ཀྱང་གདོན་མི་ཟ་བར་མྱང་འདས་ལ་འགོད་དགོས་པ་དེའི་ཕྱིར། དཔེར་ན། དེད་དཔོན་ཐབས་ལ་མཁས་པ་རིན་པོ་ཆེའི་གླིང་དུ་ཆས་པའི་སྐྱེ་བོའི་ཚོགས་ལམ་གྱིས་དུབ་པ་རྣམས་ཀྱི་ངལ་བ་ཉེར་བར་སེལ་བའི་ཆེད་དུ་བསྟི་བའི་ཕྱིར་གྲོང་ཁྱེར་ཡིད་དུ་འོང་བ་རིན་པོ་ཆེའི་གླིང་དུ་མ་ཕྱིན་པའི་བར་དུ་རྣམ་པར་བཀོད་ཅིང་སྤྲུལ་ཏེ། དེར་སྐྱེ་བོའི་ཚོགས་དབུགས་ཕྱུང་ནས། སླར་ཡང་རིན་པོ་ཆེའི་གླིང་དུ་འཁྲིད་པར་བྱེད་པ་ལྟར། བཅོམ་ལྡན་འདས་ཁྱོད་ཀྱིས་འཁོར་བའི་ལམ་གྱིས་དུབ་པའི་འགྲོ་བ་རྣམས་ཐབས་ཀྱི་སྒོ་ནས། སངས་རྒྱས་ཀྱི་སར་བཀྲི་བའི་ཕྱིར་ཐེག་པ་ཆེན་པོའི་ཚུ་རོལ་དུ་དེ་ཐོབ་པའི་ཐབས་སུ་གྱུར་ཅིང་། ། ཞི་བའི་བདེ་བའི་རྟེན་དུ་གྱུར་པ་ཐེག་པ་གཉིས་པོ་ཉན་ཐོས་དང་། རང་སངས་རྒྱས་ཀྱི་ཐེག་པ་འདི་ནི་གསུངས་ནས། སློབ་མ་ཉན་རང་གི་རིགས་ཅན་རྣམས་ཉེ་བར་ཞི་བའི་ཚུལ་ལ་ཐོག་མར་ཡིད་སྦྱང་ཞིང་། དེ་ལ་ཕྱི་ནས་རྣམ་པར་དབེན་པ་མི་གནས་པའི་མྱ་ངན་ལས་འདས་པ་ལའང་སྦྱོར་བར་མཛད་དེ། འཁོར་བའི་ཉོན་མོངས་པ་སྤངས་པས་བློ་སྦྱངས་པ་རྣམས་ལ་ནི་ཕྱི་ནས་ཐེག་པ་ཆེན་པོ་ལོགས་སུ་གསུངས་ཤིང་། དེ་རྣམས་ཀྱང་སངས་རྒྱས་རྣམས་ལྟར་ཚོགས་ཡོངས་སུ་རྫོགས་པར་བྱས་ནས་ཐམས་ཅད་མཁྱེན་པའི་ཡེ་ཤེས་ཐོབ་པར་བྱ་དགོས་སོ། །རྐང་པ་ཕྱི་མ་བྱང་སེམས་ལ་སྦྱོར་བ་ནི་འགྲེལ་པ་འགྲེལ་བཤད་དང་འགལ་ཞིང་། དཔེ་དོན་མི་འགྲིགས་མདོ་དང་བསྟན་བཅོས་གཞན་དང་ཡང་འགལ་ཏེ། དམ་ཆོས་པདྨ་དཀར་པོ་ལས། དྲང་སྲོང་ཆེན་པོས་ཐེག་པ་གསུམ་བསྟན་པ། །རྣམ་འདྲེན་རྣམས་ཀྱི་ཐབས་ལ་མཁས་པ་སྟེ། །ཐེག་པ་གཅིག་སྟེ་གཉིས་སུ་ཡོད་མ་ཡིན། ། བསྟི་བའི་དོན་དུ་ཐེག་པ་གཉིས་བསྟན་ཏོ། །ཞེས་དང༌། འདི་ལྟར་མྱ་ངན་འདས་པར་ངས་བསྟན་པ། །འཁོར་བའི་སྡུག་བསྔལ་དག་ལས་ཁྱེད་ཐར་ཡང་། ། ཁྱེད་ནི་ད་དུང་མྱ་ངན་ཡོང་མ་འདས། །སངས་རྒྱས་ཐེག་པ་འདི་ནི་བཙལ་བར་བྱ།། ཞེས་དང་། རྒྱུད་བླ་ལས། མི་རྟག་སྡུག་བསྔལ་བདག་མེད་དང་། །ཞི་བའི་སྒྲ་ཡིས་ཐབས་མཁྱེན་པ། །སེམས་ཅན་སྲིད་གསུམ་སྐྱོ་བསྐྱེད་ནས། །མྱ་ངན་འདས་ལ་རབ་འཇུག་མཛད། །ཞི་བའི་ལམ་ལ་རབ་ཞུགས་པ། །མྱ་ངན་འདས་ཐོབ་འདུ་ཤེས་ཅན། །དམ་ཆོས་པདྨ་དཀར་ལ་སོགས། །ཆོས་ཀྱི་དེ་ཉིད་བསྟན་པ་ཡིས། ། དེ་དག་སྔར་འཛིན་ལས་བཟློག་སྟེ། །ཐབས་དང་ཤེས་རབ་ཡོངས་བཟུང་ནས། ། ཐེག་པ་མཆོག་ལ་སྨིན་མཛད་དེ། །བྱང་ཆུབ་མཆོག་ཏུ་ལུང་སྟོན་ཏོ་ཞེས་སོ། ། འདིར། དངོས་སྨྲ་བ་རྣམས་ཉན་རང་ལ་མཐར་ཐུག་གི་མྱང་འདས་ཡོད་པར་འདོད་དེ། སྒྲིབ་པ་ཐམས་ཅད་སྤངས་པའི་རྣམ་གྲོལ་གྱི་སྐུ་ཡོད་པའི་ཕྱིར་དང་། ། ལྷག་མེད་ཀྱི་ཚེ་སྒྲིབ་པ་གཏན་ནས་མེད་དེ། སྒྲིབ་པ་རྟག་པ་ནི་མི་སྲིད་ལ། མི་རྟག་པ་ནི་འདུས་བྱས་ཀྱི་འཇུག་པ་ཐམས་ཅད་ཉེ་བར་ཞི་བའི་ཕྱིར་མེད་དུ་སྙམ་དུ་བསམས་པའོ། །དགོངས་པ་ངེས་པར་འགྲེལ་པ་ལས་ཀྱང་། བཅོམ་ལྡན་འདས་ཉན་ཐོས་དང་རང་སངས་རྒྱས་རྣམས་ཀྱི་གནས་གྱུར་པ་དེ་ལ་ཡང་ཆོས་ཀྱི་སྐུ་ཞེས་བགྱིའམ། འཇམ་དཔལ་མི་བྱའོ། །འོ་ན་ཅིའི་སྐུ་ཞེས་བགྱི། འཇམ་དཔལ། རྣམ་པར་གྲོལ་བའི་སྐུ་ཞེས་བྱའོ། །འཇམ་དཔལ། དེ་བཞིན་གཤེགས་པ་རྣམས་དང་། ཉན་ཐོས་དང་། རང་སངས་རྒྱས་རྣམས་རྣམ་པར་གྲོལ་བའི་སྐུས་མཉམ་ཞིང་མཚུངས་སོ། །ཆོས་ཀྱི་སྐུས་ནི་ཁྱད་པར་དུ་འཕགས་སོ་ཞེས་དང་། མདོ་སྡེ་རྒྱན་དང་། ཐེག་བསྡུས་ལ་སོགས་པ་དུ་མ་ལས། རྣམ་གྲོལ་གྱི་སྐུ་མཉམ་པར་གསུངས་ཤིང་། རྣམ་པར་གཏན་ལ་དབབ་པ་བསྡུ་བ་ལས། ཕུང་པོའི་ལྷག་མ་དང་བཅས་པའི་མྱ་ངན་ལས་འདས་པའི་དབྱིངས་ལ་ནི་སྒྲིབ་པ་དང་བཅས་པ་དང་། སྒྲིབ་པ་མེད་པའི་རྣམ་པར་བཞག་པ་ཡོད་ཀྱི། ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་ལ་གནས་པ་ལ་ནི་སྒྲིབ་པ་རྣམ་པར་བཞག་པ་མེད་དོ། །དེ་ཅིའི་ཕྱིར་ཞེ་ན། མཚན་མ་དང་གནས་ངན་ལེན་ཐམས་ཅད་ཐམས་ཅད་ཀྱི་ཐམས་ཅད་དུ་རྒྱུན་ཆད་ཅིང་འགགས་པའི་ཕྱིར་ཏེ་ཞེས་དང་། གལ་ཏེ་དེ་ལ་སྒྲིབ་པ་མེད་དེ། ཇི་ལྟར་དེ་བཞིན་གཤེགས་པ་ལ་སྒྲིབ་པ་མི་མངའ་བ་དེ་ཁོ་ན་བཞིན་དུ། དགྲ་བཅོམ་པ་ལ་ཡང་སྒྲིབ་པ་མེད་པ་ཡིན་ན་ཅིའི་ཕྱིར་དགྲ་བཅོམ་པ་ཡང་དེ་བཞིན་གཤེགས་པའི་མཛད་པ་མི་མཛད་ཅེ་ན། སྨྲས་པ། སྔོན་སྨོན་ལམ་བསྒོམས་པ་མེད་པའི་ཕྱིར་དང་། དེ་ལྟ་བུའི་རང་བཞིན་ཅན་མ་ཡིན་པས། དེའི་ཕྱིར། དགྲ་བཅོམ་པ་ནི་ལྡང་བའི་བསམ་པ་མེད་པ་ཁོ་ནས་ཡོངས་སུ་མྱ་ངན་ལས་འདའ་བས་ན་དེའི་ཕྱིར་མི་བྱེད་དོ་ཞེས་འབྱུང་བའི་ཕྱིར་རོ། །དབུ་མ་པ་ཐམས་ཅད་ནི། ཉན་རང་ལ་མཐར་ཐུག་གི་མྱང་འདས་མཚན་ཉིད་པ་མེད་པར་འདོད་དེ། ཆོས་ཀྱི་བདག་མེད་མ་གརྟོགས་པར་འདོད་པ་རྣམས་ཀྱི་ལྟར་ན། ཤེས་བྱའི་སྒྲིབ་པ་མ་སྤངས་པའི་ཕྱིར་དང་། ཆོས་ཀྱི་བདག་མེད་རྟོགས་པར་འདོད་པ་རྣམས་ཀྱི་ལྟར་ན། རང་བཞིན་གྱིས་ཟད་མི་སྐྱེ་ཤེས་པ་དང་བྱང་ཆུབ་དང་མྱ་ངན་ལས་འདས་པ་སོགས་ཀྱི་དོན་རྟོགས་ཀྱང་། སྒོམ་པ་ཡོངས་སུ་མ་རྫོགས་པས་སྒྲིབ་པ་གཉིས་ཀྱི་བག་ལ་ཉལ་དང༌། གནས་ངན་ལེན་མ་ལུས་པར་མ་སྤངས་པའི་ཕྱིར་དང་དེ་གཉིས་ཀ་ལྟར་ནའང་། གཙུག་ན་རིན་པོ་ཆེའི་མདོ་ལས། རྣམ་ཀུན་མཆོག་ལྡན་གྱི་སྟོང་ཉིད་མ་བསྒོམས་པར་རྣམ་པ་ཐམས་ཅད་པ་ལ་སོགས་པའི་ཡོན་ཏན་བཞི་མི་གྲུབ་ལ། དེ་མ་གྲུབ་ན། མྱང་འདས་མཚན་ཉིད་པ་མེད་པར་གསུངས་པའི་ཕྱིར་དང་། དཔལ་ཕྲེང་གི་མདོ་ལས། མ་རིག་བག་ཆགས་ཀྱི་ས་ལ་སོགས་པ་མ་སྤངས་པའི་ཕྱིར་དང་། ཟད་མི་སྐྱེ་ཤེས་པའི་ཡེ་ཤེས་ཡོད་པར་བཤད་པ་རྣམ་པར་ཆད་པའི་འཆི་འཕོ་བ་མེད་པ་ཙམ་ལ་དགོངས་པར་གསུངས་པའི་ཕྱིར་དང་། དེ་བཞིན་དུ། དམ་ཆོས་པདྨ་དཀར་པོ་དང་། ཤེས་རབ་ཀྱི་ཕ་རོལ་དུ་ཕྱིན་པ་དང་། ལང་ཀར་གཤེགས་པ་ལ་སོགས་པ་མདོ་དུ་མ་ནས། ཉན་རང་ལ་ཐ་སྙད་དུ་སྐྱེ་བ་ལེན་པ་ཡོད་ཅིང་། མཐར་ཐུག་གི་མྱང་འདས་མེད་པར་བཤད་པའི་ཕྱིར་རོ། ། རྒྱུད་བླ་ལས། དེས་ན་སངས་རྒྱས་མ་ཐོབ་པར། །མྱ་ངན་འདས་པ་མི་ཐོབ་སྟེ། ། འོད་དང་འོད་ཟེར་སྤངས་ནས་ནི། །ཉི་མ་ལྟ་བར་མི་ནུས་བཞིན། །ཞེས་སོ། ། གང་དག་དངོས་སྨྲ་བའི་ལུགས་ལ། ཉན་རང་ལ་མི་སློབ་ལམ་དང་། དགྲ་བཅོམ་པ་དང་། མཐར་ཐུག་གི་མྱང་འདས་མཚན་ཉིད་པ་ཁས་མི་ལེན་པ་དང་། ཁ་ཅིག །དབུ་མ་ལྟར་ན། ཉན་རང་ལ་དེ་དག་ཁས་ལེན་པ་རྣམས་ཀྱིས། སངས་རྒྱས་པའི་གྲུབ་མཐའ་རྒྱ་མཚོ་ལྟ་བུ་ལ་ལེགས་པར་མ་སྦྱངས་པའོ། །གང་དག་ཉན་རང་དགྲ་བཅོམ་པ་སོ་སོ་སྐྱེ་བོར་སྨྲ་བ་མི་རིགས་ཏེ། དམ་ཆོས་པད་དཀར་དང་། ལང་ཀར་གཤེགས་པ་དང་། ཤེར་ཕྱིན་དང༌། དཔལ་ཕྲེང་གི་མདོ་སོགས་ལས། སྲིད་པའི་སྡུག་བསྔལ་ལས་ཐར་ཞིང་། ལས་ཉོན་གྱི་དབང་གིས་མི་སྐྱེ་ལ། རྣམ་པར་ཆད་པའི་འཆི་འཕོ་མེད་པར་གསུངས་པའི་ཕྱིར་རོ། །ཉན་རང་འཕགས་པ་སོ་སོ་སྐྱེ་བོ་ཡིན་པ་གྲུབ་མཐའ་བཞི་པོ་གང་གིའང་ལུགས་མིན་ཏེ། དངོས་སྨྲ་བ་རྣམས་ནི་མཐར་ཐུག་ཐེག་པ་གསུམ་དུ་འདོད་པས་འཕགས་པ་མཚན་ཉིད་པར་སྨྲ་ལ། རང་རྒྱུད་པ་རྣམས་ཀྱང་བདག་མེད་མངོན་སུམ་དུ་རྟོགས་པས་འཕགས་པ་མཚན་ཉིད་པར་འདོད་ཅིང་། ཐལ་འགྱུར་བ་རྣམས་ནི་དེ་དག་གི་ཆོས་ཐམས་ཅད་རང་བཞིན་མེད་པར་རྟོགས་པར་འདོད་པའི་ཕྱིར་རོ། །ཐེག་གཅིག་བསྟན་པ་འདི་ཡང་མདོ་ཀུན་ལས་བཏུས་སོགས་ལས་ངེས་པར་བྱའོ། ། ལྔ་པ་ལ། མངོན་པར་བྱང་ཆུབ་པའི་དུས་དང་། བཞུགས་པའི་དུས་བསྟན་པ་གཉིས་ཀྱི་དང་པོ་ནི། སངས་རྒྱས་རྣམས་ནི་སྤྲུལ་པའི་སྐུའི་སྒོ་ནས་བལྟམ་པ་དང་། མྱ་ངན་ལས་འདའ་བར་སྟོན་མོད་ཀྱི། བཅོམ་ལྡན་འདས་སྤྲུལ་པའི་སྐུ་འབྱུང་བའི་རྒྱུ་ཆོས་ཀྱི་སྐུ་གང་ཡིན་པ་དེའི་མངོན་པར་རྫོགས་པར་བྱང་ཆུབ་པའི་དུས་ཇི་ཙམ་ཡིན་པ་དེའི་ཚད་བརྗོད་པར་བྱ་སྟེ། བདེ་བར་གཤེགས་པ་ཁྱོད་མ་ལུས་པའི་ཕྱོགས་བཅུའི་ཞིང་ཁམས་སངས་རྒྱས་ཀྱི་ཡུལ་དུ་གྱུར་པ་དག་ན། རྡུལ་ཕྲ་རབ་ཀྱི་རྡུལ་རྣམས་བདོག་པར་གྱུར་པ་ཇི་སྙེད་པའི་གྲངས་རྣམས་ནི་བཅོམ་ལྡན་འདས་ཀྱིས་ཆོས་ཐམས་ཅད་མངོན་པར་རྫོགས་པར་བྱང་ཆུབ་མཆོག་རབ་དམ་པར་གཤེགས་པའི་བསྐལ་པའི་གྲངས་ཀྱང་དེ་སྙེད་པ་ཡིན་ཏེ། འོན་ཀྱང་འདི་ན་སྔོན་དགེ་བའི་རྩ་བ་མ་བསགས་པ་རྣམས་ཀྱིས་ལྷག་པར་མོས་པར་བྱ་དཀའ་བའི་ཕྱིར་ཁྱོད་ཀྱི་གསང་བ་འདི་ནི་དབང་པོ་རྟུལ་པོ་རྣམས་ལ་བསྙད་པར་བགྱི་བ་མ་ལགས་སོ།། འགའ་ཞིག་ཏུ། དེ་ལ་ལྷག་པར་མོས་པ་རྣམས་ལ་བསོད་ནམས་གཞལ་དུ་མེད་པ་བསག་པར་བྱ་བའི་ཕྱིར་བཤད་དོ། །དོན་ནི། སངས་རྒྱས་ཐམས་ཅད་ཀྱི་ཆོས་ཀྱི་སྐུ་ལ་དབྱེ་བ་ཅུང་ཟད་ཙམ་ཡང་མེད་པས་དེའི་ཐོག་མའི་ཚད་སུས་ཀྱང་བཟུང་བར་མི་ནུས་པས་དེ་ལྟར་གསུངས་པ་ཡིན་ཞིང་དེ་ལྟ་ན་ཡང་བློ་དམན་པ་རྣམས་ཀྱིས་སངས་རྒྱས་གཅིག་ལས་མེད་ན་གཞན་རྣམས་ཀྱི་ཚོགས་བསགས་པ་དོན་མེད་སྙམ་པའམ། སངས་རྒྱས་མུ་སྟེགས་ཀྱི་བདག་ལྟར་རྟག་པ་གཅིག་པུས་ཐམས་ཅད་ལ་ཁྱབ་པར་ལོག་པར་རྟོག་པ་སྐྱེ་བར་འགྱུར་བས། ཞིབ་ཏུ་བློ་དམན་ལ་བསྙད་པར་བགྱི་བ་མ་ཡིན་ཞེས་པའོ། །དམ་ཆོས་པདྨ་དཀར་པོ་ལས། བསྐལ་པ་བྱེ་སྟོང་བསམ་གྱིས་མི་ཁྱབ་པ། །དེ་ཡི་ཚད་ནི་ནམ་ཡང་མེད་པ་ནས། །བྱང་ཆུབ་མཆོག་རབ་འདི་ནི་ངས་ཐོབ་སྟེ། །ང་ནི་རྟག་ཏུ་ཆོས་ཀྱང་རབ་འཆད་དོ། །ཞེས་གསུངས་པ་ལྟར་རོ། ། གཉིས་པ་ལ། ཤེས་རབ་དང་ཐུགས་རྗེས་འཁོར་བ་ཇི་སྲིད་པར་བཞུགས་པར་བསྟན། ཐུགས་རྗེའི་རང་བཞིན་ཕུན་སུམ་ཚོགས་པས་མྱ་ངན་ལས་མི་འདའ་བ་དང༌། འཇིག་རྟེན་མཐའ་དག་ཐུགས་རྗེའི་ཡུལ་ཡིན་པས་མྱ་ངན་ལས་མི་འདའ་བ་གཉིས་ཀྱི། དང་པོ་ནི། དེ་ལྟར་རེ་ཤིག་དང་པོར་མངོན་པར་རྫོགས་པར་བྱང་ཆུབ་པའི་དུས་བརྗོད་ནས། དེའི་འོག་ཏུ་བཞུགས་པའི་དུས་ཀྱི་དབང་དུ་བྱས་ནས་རྒྱལ་བའི་སྐུ་ཚེའི་ཚད་ནི་ཇི་སྲིད་འཇིག་རྟེན་མཐའ་དག་མཆོག་ཏུ་རབ་ཏུ་ཞི་བ་མི་གནས་པའི་མྱ་ངན་ལས་འདས་པར་འགྲོ་བ་མིན་ཞིང་། ཇི་སྲིད་ནམ་མཁའ་རྣམ་པར་འཇིག་པར་འགྱུར་བ་མིན་པ་སྟེ། མ་ཞིག་པ་དེ་སྲིད་དུ་ཤེས་རབ་ཀྱི་ཕ་རོལ་དུ་ཕྱིན་པའི་ཡུམ་གྱིས་བསྐྱེད་པ་བཅོམ་ལྡན་འདས་ཁྱོད་ལ་ཐུགས་བརྩེའི་མ་མ་ཡིས་འཁོར་བ་ཇི་སྲིད་དུ་བཞུགས་པའི་ཚུལ་ལུགས་བྱེད་པས་རབ་ཏུ་ཞི་བར་འགྱུར་བ་ག་ལ་མངའ་སྟེ། བཅོམ་ལྡན་འདས་ནི་ཡུམ་ཤེས་རབ་ཀྱི་ཕ་རོལ་དུ་ཕྱིན་མས་བསྐྲུན་ནས་སྙིང་རྗེའི་མ་མ་ལ་གཏད་པའི་ཕྱིར་རོ། །རྒྱུད་བླ་ལས། འཁོར་བ་དང་ནི་མྱ་ངན་འདས། ། མཉམ་པ་ཉིད་དུ་རྟོགས་ཕྱིར་རྟག །ཅེས་དང་། སངས་རྒྱས་ཉིད་ལ་གཙང་བ་དང་། ། དག་པའི་ཐུགས་རྗེ་རབ་འཇུག་ཕྱིར། །ཞེས་དང་། མཁྱེན་པས་འཁོར་དང་མྱ་ངན་འདས། །གཉིས་སུ་འཛིན་ལས་གྲོལ་བའི་ཕྱིར། །ཞེས་པ་ལྟར་རོ། ། གཉིས་པ་ནི། གང་གིས་སེམས་ཅན་ཐམས་ཅད་ཀྱི་དོན་སྒྲུབ་པའི་ཕྱིར།དུས་མུ་མཐའ་མེད་པར་འདི་དག་གསོ་བར་བྱེད་པ་སངས་རྒྱས་རྣམས་ཀྱི་ཐུགས་རྗེ་ཇི་འདྲ་བ་ཞིག་ཅེ་ན། གཏི་མུག་གི་སྐྱོན་གྱིས་བསྒྲིབས་པས་འཇིག་རྟེན་འདོད་པའི་ཡོན་ཏན་ལྔའི་ཁ་ཟས་ལ་བདེན་པར་མངོན་པར་ཞེན་པས་ཟོས་ན་དུག་དང་བཅས་པར་འགྱུར་ཏེ། འཁོར་བའི་སྡུག་བསྔལ་རྒྱ་ཆེན་པོའི་རྒྱུ་ཡིན་པའི་ཕྱིར་རོ། །དེ་ལྟ་བུའི་ཁ་ཟས་དུག་བཅས་ཟ་བའི་སྐྱེ་བོ་འཁོར་བ་པ་ཐུབ་པ་ཉིད་ཀྱི་འགྲོ་བ་འདི་ཀུན་ཐུགས་རྗེའི་བདག་ཅན་དེས། བདག་ཏུ་མཛད་པ་འདི་ལ་ཐེ་ཚོམ་མེད་ཅེས་པ་ལྟར། བདག་ཏུ་མཛད་པས་ནང་མིར་གྱུར་པ་དེ་དག་ལ་བཅོམ་ལྡན་འདས་ཁྱོད་བརྩེ་བ་འཁྲུངས་པ་ཇི་ལྟ་བ་དེ་ལྟར་དུག་ཟོས་ཏེ། སྡུག་བསྔལ་གྱིས་ཉེན་པའི་བུ་གཅིག་པ་ཕངས་པ་ལ་མའི་སྡུག་བསྔལ། དེ་ཙམ་དུ་གདུང་བ་སྐྱེ་བ་མིན་ཏེ། དེས་ན་མགོན་པོ་སྙིང་རྗེ་ཆེན་པོས་བཙས་པ་ལ་མཆོག་ཏུ་རབ་ཏུ་ཞི་བར་གཤེགས་པས་མྱ་ངན་ལས་འདའ་བར་འགྱུར་བ་མ་ལགས་སོ། ། གསུམ་པ་ནི། ཐུགས་རྗེས་མྱ་ངན་ལས་འདའ་བའི་ཐུགས་ལས་ལྡོག་པའི་ཕྱིར་ན། བཅོམ་ལྡན་འདས་འཇིག་རྟེན་སྡུག་བསྔལ་རྣམ་པ་སྣ་ཚོགས་ཉམས་སུ་འབབ་པའི་གཞིར་གྱུར་པའི་རྗེས་སུ་གཟིགས་པ་ལ་ཡོངས་སུ་མྱ་ངན་ལས་འདའ་བ་མི་མངའ་འོ། ཞེས་བསྟན་པའི་ཕྱིར། གང་གི་ཕྱིར་ན་བྱིས་པ་མི་མཁས་པ་དངོས་པོ་ལ་མངོན་པར་ཞེན་པའི་བློ་ཅན། ལས་དང་འབྲས་བུ་ལ་ཡིད་ཆེས་པ་ཡོད་ཀྱང་། ལྷ་དང་མི་དག་ཏུ་སྐྱེས་པ་རྣམས་ཀྱི་ཡོད་པར་ལྟ་བས་ནི་སྐྱེ་བ་དང་འཇིག་པ་འཆི་བའི་གནས་སྐབས་དང་། སྡུག་པ་དང་བྲལ་བ་དང་། མི་སྡུག་པ་དང་ཕྲད་པ་སོགས་ཀྱིས་སྐྱེད་པའི་སྡུག་བསྔལ་སྣ་ཚོགས་མྱོང་བར་འགྱུར་བ་དང་། དངོས་པོ་མེད་པར་མངོན་པར་ཞེན་པའི་བློ་ཅན་ལོག་པར་ལྟ་བ་དང་ལྡན་པ་མེད་པ་རྣམས་ཀྱིས་ནི་སྡིག་ཅན་གྱི་འགྲོ་བ་དམྱལ་བ་ལ་སོགས་པ་དག་དང་། སྐྱེ་བ་སོགས་ཀྱི་སྡུག་བསྔལ་ཡང་ཐོབ་པ་དེའི་ཕྱིར། སྡུག་བསྔལ་ཅན་གྱི་འཇིག་རྟེན་ནམ་མཁའ་དང་མཉམ་པ་ཐམས་ཅད་ཐུགས་བརྩེའི་ཡུལ་དུ་རབ་ཏུ་དང་ཞིང་། ཐུགས་རྗེ་ཡང་སྐྱེ་བོའི་སྡུག་བསྔལ་ལ་དམིགས་ནས་འཇུག་པས་དེའི་ཕྱིར་སངས་རྒྱས་བཅོམ་ལྡན་འདས་ཐུགས་རྗེའི་དབང་གིས་ཁྱད་པ་ཐུགས་ཞི་བ་ལ་མངོན་པར་དགའ་བ་ལས་བཟློག་སྟེ་གནས་པས་ན། ཁྱོད་ལ་ཇི་སྲིད་འགྲོ་བ་ཀུན་མ་གྲོལ་བ་དེ་སྲིད་དུ་མྱ་ངན་ལས་འདའ་བ་མི་མངའ་འོ། །བཅོམ་ལྡན་འདས་ཀྱིས། རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང་། །སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན།། འགྲོ་བའི་དོན་སྒྲུབ་རབ་ཏུ་བརྩོན་པ་མཐའ་ཡས་པ། །ཐུགས་རྗེ་ཆེན་པོའི་བདག་ཉིད་རྟག་ཏུ་རྣམ་པར་སྣང་ཞེས་གསུངས་པ་ལྟར་རོ། ། གསུམ་པ་ལ། ལུང་རིགས་མན་ངག་དང་ལྡན་པའི་བསྟན་བཅོས་ཐུན་མོང་མ་ཡིན་པར་བསྟན་པ་དང་། དགོས་པ་གཞན་གྱིས་སྤངས་པའི་ཟབ་མོའི་དོན་བསྟན་པའི་ཕྱིར་བརྩམས་པ་དང་། བརྩམས་པའི་དགེ་བ་གཞན་དུ་བྱང་ཆུབ་དུ་བསྔོ་བ་དང་གསུམ་གྱི་དང་པོ་ནི། ཇི་སྐད་བཤད་པའི་ཀུན་རྫོབ་དང་དོན་དམ་པའི་བདེན་པ་གཉིས་ཕྱིན་ཅི་མ་ལོག་པར་གསལ་བར་བྱེད་པའི་ལུགས་འདི་གསོལ་བ་དང་བཞིའི་ལས་ཀྱིས་བསྙེན་པར་རྫོགས་པའི་དགེ་སློང་ཟླ་གྲགས་ཀྱིས་སློབ་དཔོན་ཀླུ་སྒྲུབ་ཀྱིས་མཛད་པའི་དབུ་མའི་བསྟན་བཅོས་རྩ་བ་ཤེས་རབ་སོགས་ལས་དོན་ཇི་ལྟར་གཙོ་བོ་རྣམས་བཏུས་ནས་ཞེས་པས་རིགས་པ་དང་ལྡན་པར་བསྟན་ཞིང་། ས་བཅུ་པ་དང་། ཤེས་རབ་ཀྱི་ཕ་རོལ་དུ་ཕྱིན་པ་དང་། ལང་ཀར་གཤེགས་པ་དང་།ཏིང་ངེ་འཛིན་རྒྱལ་པོ་སོགས་ཟབ་པ་དང་རྒྱ་ཆེ་བའི་ལུང་ཇི་ལྟ་བ་བཞིན་དང་ཞེས་པས། ལུང་དང་ལྡན་པར་བསྟན་ཀླུ་སྒྲུབ་ནས་བརྒྱུད་པའི་མན་ངག་ནི་ཇི་ལྟ་བ་བཞིན་བརྗོད་པ་ཡིན་ཞེས་པས། མན་ངག་དང་ལྡན་པར་བསྟན། ཇི་ལྟར་དབུ་མའི་བསྟན་བཅོས་འདི་ལས་གཞན་ན་སྟོང་པ་ཉིད་ཅེས་བྱའི་ཆོས་འདི་ནི་ཕྱིན་ཅི་མ་ལོག་པར་སྟོན་པ་མེད་ལ་དེ་བཞིན་དུ་བསྟན་བཅོས་འདིར་འབྱུང་བའི་ཁོ་བོ་ཅག་གི་ལུགས་གང་ཞིག་བརྒལ་ལན་དང་བཅས་པར་བསྙད་པའི་རྣམ་བཞག་དེ་དག་ཀྱང་སྟོང་པ་ཉིད་ཀྱི་ཆོས་ལྟར། ཀླུ་སྒྲུབ་ཀྱི་གཞུང་གི་རྗེས་སུ་འབྲང་བའི་བསྟན་བཅོས་གཞན་ན་ནི་མེད་དོ་ཞེས་མཁས་པ་རྣམས་ཀྱིས་ངེས་པར་མཛོད་ལ། ངེས་པར་མཛད་དུ་གསོལ། རྐང་པ་སྔ་མ་གཉིས་ཀྱིས་དངོས་སྨྲ་བས་སྟོང་ཉིད་མ་རྟོགས་ཤིང་། དབུ་མ་པས་རྟོགས་པར་བསྟན་ཞིང་། རང་རྒྱུད་པ་དབུ་མ་པར་བསྟན། ཕྱི་མ་གཉིས་ཀྱིས་རང་རྒྱུད་པ་བས་སློབ་དཔོན་གྱི་ལུགས་འདི་ཁྱད་པར་དུ་འཕགས་པར་བསྟན་ནོ། །དེའི་ཕྱིར། ཁ་ཅིག་གིས་མདོ་སྡེ་པ་རྣམས་ཀྱི་ལུགས་གང་གི་དོན་དམ་པར་སྨྲས་པ་དེ་ཉིད་དབུ་མ་པ་རྣམས་ཀྱི་ཀུན་རྫོབ་ཏུ་འདོད་དོ་ཞེས་དང་། གང་དག་བྱེ་བྲག་སྨྲ་བ་རྣམས་ཀྱིས་གང་དོན་དམ་པར་སྨྲས་པ་དེ་དབུ་མ་པ་རྣམས་ཀྱི་ཀུན་རྫོབ་ཏུ་ཡིན་ནོ་སྙམ་དུ་སེམས་པ་དེ་དག་གིས་དབུ་མའི་བསྟན་བཅོས་ཀྱི་དེ་ཁོ་ན་ཉིད་མ་ཤེས་ཏེ། འདི་ལྟར་འཇིག་རྟེན་ལས་འདས་པའི་ཆོས་ནི་འཇིག་རྟེན་པའི་ཆོས་དང་ཆོས་མཚུངས་པར་མི་རིགས་པའི་ཕྱིར་རོ། །འདིས་ཁ་ཅིག་གྲགས་སྡེ་སྤྱོད་པའི་དབུ་མ་པ་རྣམས་ནི་ཀུན་རྫོབ་རྣམ་བཞག་བྱེ་བྲག་སྨྲ་བ་དང་མཐུན་ཟེར་བ་དང་། ཁ་ཅིག་བྱེ་བྲག་སྨྲ་བ་དང་རྗེས་སུ་མཐུན་པའི་དབུ་མ་མེད་ཟེར་བ་གཉིས་ཀ་བཀག་གོ། ། རྣལ་འབྱོར་སྤྱོད་པའི་དབུ་མ་པ་རྣམས་ནི། སློབ་དཔོན་གྱིས་བསྟན་བཅོས་རྩོམ་པའི་དུས་ན་མེད་པས། དངོས་སུ་དགག་པ་མ་མཛད་ལ། ཤུགས་ཀྱིས་ནི་དེ་དག་གི་རྣམ་བཞག་ཀྱང་འདི་དང་། གོང་དུ་རྣམ་རིག་པ་དགག་པའི་སྐབས་སུ་བཀག་པར་ཤེས་པར་བྱའོ། །དེ་ལྟར་ན། དབུ་མ་པ་ལ་ཐ་སྙད་ཀུན་རྫོབ་ཀྱི་འཇོག་ཚུལ་མི་འདྲ་བའི་སྒོ་ནས་བཞི་སྟེ། གྲུབ་མཐའ་སྨྲ་བ་གསུམ་དང་སྒོ་བསྟུན་པ་དང་། གྲགས་སྡེ་སྤྱོད་པའོ། །གང་དག་ཐལ་རང་གཉིས་ཀ་དབུ་མ་པ་མ་ཡིན་པ་དང་། དབུ་མ་པ་ཡིན་ན་ཆོས་ཉིད་ཡིན་དགོས་པ་དང་། ཐལ་རང་གཉིས་ཀ་ཡོད་པའི་མཐར་ལྷུང་བར་སྨྲ་བ་ནི་ཐར་པའི་ལམ་ལ་རྒྱབ་ཀྱིས་ཕྱོགས་ཤིང་ཟབ་མོའི་དོན་ལ་སྐལ་བ་མེད་ལ། རང་གིས་སྨྲས་པའི་རྣམ་བཞག་ཐམས་ཅད་སུན་འབྱིན་པ་སྟེ། ཆོས་འཁོར་ཕྱི་མ་དང་། རྒྱུད་སྡེ་ཟབ་མོ་རྣམས་དང་། བྱམས་ཆོས་ཐམས་ཅད་དང་། ཐོགས་མེད་སྐུ་མཆེད་དང་། ཕྱོགས་གླང་སོགས་ཀྱིས་མཛད་པའི་བསྟན་བཅོས་ཐམས་ཅད་ཀྱང་ཆོས་ཉིད་ཡིན་པར་འགྱུར་ཏེ། དབུ་མ་ཡིན་པའི་ཕྱིར་རོ། ། ཐལ་རང་གཉིས་ཀ་ཡོད་པའི་མཐར་ལྷུང་ན། དེ་དག་ཅང་མེད་པོ་དང་། སྐུར་འདེབས་པོ་ཡིན་པར་སྨྲས་པ་དང་འགལ་ལོ། །དེ་ལྟ་བུའི་གཏམ་ལ་ནི། ཐར་པ་འདོད་པ་རྣམས་ཀྱིས་ཡིད་གཏད་པར་མི་བྱའོ། །དེ་ལྟར་ན། སློབ་དཔོན་གྱི་ལུགས་འདི་ནི་ཐུན་མོང་མ་ཡིན་པའོ་ཞེས་མཁས་པ་རྣམས་ཀྱིས་ངེས་པར་བྱའོ། ། གཉིས་པ་ལ། དངོས་དང་། དེའི་རྒྱུ་མཚན་བསྟན་ཞིང་དབུ་མའི་ལམ་འབའ་ཞིག་ལ་དགའ་བར་རིགས་པ་གཉིས་ཀྱི། དང་པོ་ནི། དེ་ཉིད་ཀྱི་ཕྱིར་སློབ་དཔོན་ཀླུ་སྒྲུབ་ཀྱི་བློའི་རྒྱ་མཚོ་མཐའ་དང་གཏིང་དཔག་པར་དཀའ་བའི་ཕྱིར་ཤིན་ཏུ་རྒྱ་ཆེ་བའི་ཁ་དོག་ཤིན་ཏུ་གནག་པ་དང་འདྲ་བའི་སྐྱེ་མེད་དང་། སྟོང་པ་ཉིད་སོགས་སྟོན་པའི་ཐུགས་ཀྱི་དགོངས་པ་མི་ཤེས་ཤིང་དོན་གྱིས་དེ་ཁོ་ན་ཉིད་ངེས་པར་ ཟིན་པ་མེད་པར་ཡི་གེ་ཙམ་ངེས་པས་འཇིགས་པར་གྱུར་པའི་སྐྱེ་བོ་སྔོན་གྱི་བསྟན་བཅོས་མཁན་པོ་རྣམས་ཀྱི། སློབ་དཔོན་ཀླུ་སྒྲུབ་ཀྱི་ལུགས་བཟང་པོ་འཇིག་རྟེན་ལས་འདས་པའི་ཆོས་གང་དག་ཡིན་པ་རྒྱང་རིང་དུ་ཡོངས་སུ་སྤངས་པས། ཀླུ་སྒྲུབ་ཀྱི་བློ་མཚོ་ལས་སྐྱེས་པའི་དེའི་ཚིག་ལེའུར་བྱས་པ་རྩ་བ་ཤེས་རབ་སོགས་ཀྱི་ཁ་མ་འབུས་ཏེ། གཞན་རྣམས་ཀྱིས་དེའི་དོན་གསལ་བར་མ་ནུས་སོ། །འགྲེལ་བཤད་དུ། ཁ་མ་འབུས་པའི་འགྱུར་དང་བཤད་པ་བྱས་སོ། །ཡང་ན། རྒྱང་རིང་དུ་སྤངས་པ་ཀླུ་སྒྲུབ་དེའི་ཚིག་ལེའུར་བྱས་པ་རྩ་བ་ཤེས་རབ་ལ་སོགས་པའི་བསྟན་བཅོས་ཁ་འབུས་པའི་མེ་ཏོག་ཀུ་མུ་ད་ལྟ་བུ་དག་ཟླ་བ་གྲགས་པའི་བློ་གྲོས་ཀྱི་བསིལ་ཟེར་གྱིས་ཁ་ཕྱེ་ནས། དེའི་ནང་གི་བདེན་པ་གཉིས་ཀྱི་ལེགས་པར་བཤད་པའི་ཆུ་ཡན་ལག་བརྒྱད་ལྡན་པས་ད་ལྟ་ཟླ་བ་གྲགས་པ་སྐལ་བ་དང་ལྡན་པའི་གདུལ་བྱ་རྣམས་ཀྱི་མངོན་པར་འདོད་པའི་རེ་བ་རྣམས་ཕྱོགས་ཐམས་ཅད་དུ་རབ་ཏུ་སྐོང་ཞིང་རྒྱས་པར་བྱེད་དོ། །གལ་ཏེ་གནས་བརྟན་དབྱིག་གཉེན་དང་། ཕྱོགས་ཀྱི་གླང་པོ་དང་། ཆོས་སྐྱོང་ལ་སོགས་པ་བསྟན་བཅོས་རྣམས་ཀྱི་མཛད་པ་པོ་བྱོན་ཟིན་པར་གྱུར་པ་དེ་དག་གིས་ཀྱང་ཡིག་གེ་ཙམ་ཐོས་པས་འཇིགས་ཏེ། རྟེན་ཅིང་འབྲེལ་པར་འབྱུང་བའི་དོན་ཕྱིན་ཅི་མ་ལོག་པར་སྟོན་པ་འདི་ཡོངས་སུ་སྤངས་སམ་ཞེ་ན། དེ་སྐད་དུ་སྨྲའོ། །འདིར་ཐོགས་མེད་ལའང་སྦྱར་བ་ནི་མི་འཐད་དེ། སློབ་དཔོན་གྱིས་མ་སྦྱར་བའི་ཕྱིར་དང་། དེ་ནི་རྒྱལ་བའི་བསྟན་པ་འཛིན་ཞིང་དྲང་ངེས་ཀྱི་མདོ་དོན་དུ་མ་འབྱེད་པར་རྒྱལ་བས་ལུང་བསྟན་པའི་ཕྱིར་དང་། འཕགས་པ་གྲོལ་སྡེ་དང་། སེང་བཟང་དང་། བློ་བརྟན་སོགས་ཀྱིས་འཕགས་པར་བཤད་ཅིང་། ས་གསུམ་པ་བརྙེས་པར་མང་པོས་བཤད་པས། གནས་ལུགས་ཀྱི་དོན་ལ་འཁྲུལ་པ་མི་སྲིད་ཅིང་། གདུལ་བྱའི་ངོ་བོར་དངོས་སྨྲ་བའི་གྲུབ་མཐའ་གསུངས་ཀྱང་། དེ་ལ་མངོན་པར་ཞེན་པ་མེད་པའི་ཕྱིར་རོ། །དྲང་དོན་དུ་གསུངས་པ་ཙམ་གྱིས་དེར་འགྱུར་ན་ནི། བཅོམ་ལྡན་འདས་དང་། བྱམས་པ་སོགས་ལ་ཧ་ཅང་ཐལ་བའི་ཕྱིར་རོ། ། གཉིས་པ་ནི། གོང་དུ་བཤད་པའི་ཚུལ་འདི་ཡང་ཇི་ལྟར་རྟོགས་པར་བྱ་ཞེ་ན་དེ་ཁོ་ན་ཉིད་སྔར་བཤད་ཟིན་པ་རྟེན་ཅིང་འབྲེལ་པར་འབྱུང་བ་སྟོང་པ་ཉིད་ཟབ་མོ་སྐལ་བ་དང་མི་ལྡན་པ་དག་ཐོས་པ་ཙམ་གྱིས་སྐྲག་པར་འགྱུར་བས་འཇིགས་སུ་རུང་བ་འདི་ནི་སྔོན་སྟོང་པ་ཉིད་ལ་གོམས་པའི་བག་ཆགས་བཞག་པ་ཉིད་ལ་སྐྱེ་བོ་ཁ་ཅིག་གི་རྒྱུའི་སྟོབས་ཁོ་ན་ལས་སྟོང་པ་ཉིད་ཀྱི་གཏིང་རྟོགས་པར་སྣང་ལ། རྒྱུའི་སྟོབས་ཁོ་ན་ལས་མུ་སྟེགས་ཀྱི་གཞུང་ལུགས་ལ་འདི་བདེན་པར་མཐོང་བ་རྣམ་པར་ཉམས་པ་རྣམས་ཀྱིས་ཀྱང་། །སྟོང་པ་ཉིད་ཀྱི་གཏིང་ངེས་པར་རྟོགས་པར་འགྱུར་གྱི། ཇི་ལྟར་མུ་སྟེགས་ཅན་སྔོན་སེམས་རྒྱུད་ལ་སྟོང་ཉིད་ལ་མོས་པའི་བག་ཆགས་མ་བཞག་པ་རྣམས་ཀྱིས་ཁམས་གསུམ་གྱི་ཉོན་མོངས་ཕལ་ཆེར་སྤངས་ཤིང་གྲུབ་མཐའ་གཞན་སྦྱོར་ནུས་ཀྱང་། ཐུབ་པའི་དབང་པོའི་དོན་དམ་པ་ཉེ་བར་སྟོན་པ་ལ་མོས་པར་མི་ནུས་པ་བཞིན་དུ། ཟབ་མོ་འདི་ནི་གསན་རྒྱ་ཆེ་ཡང་སྟོང་པ་ཉིད་ལ་ལྷག་པར་མོས་པའི་ས་བོན་དང་བྲལ་བའི་སློབ་དཔོན་གཞན་གྱིས་ཐུགས་སུ་ཆུད་པར་མི་འགྱུར་བར་ཤེས་པར་བྱའོ། །དེའི་ཕྱིར་ཐར་པ་འདོད་པ་རྣམས་ཀྱིས་འཕགས་པ་དང་འཇིག་རྟེན་པ་གང་དང་ཡང་མི་མཐུན་པའི་ཚུལ་ལུགས་རང་གི་བློས་སྦྱར་བ་དེ་དག་མཐོང་ནས་བདག་ཏུ་བརྗོད་པའི་མུ་སྟེགས་ཀྱི་གཞུང་ལུགས་རྣམས་འདོར་བ་རིགས་པ་ལྟར། གཞན་ཉན་ཐོས་སྡེ་པ་དང་། སེམས་ཙམ་གྱི་ལུགས་ཀླུ་སྒྲུབ་ཀྱི་བཞེད་པའི་གཞུང་དབུ་མའི་ལུགས་འདི་ལས་གཞན་པའི་གཞུང་ལའང་དགའ་བའི་བློ་གྲོས་དོར་བར་བྱ་སྟེ། ལུགས་གཞན་རང་གི་བློས་སྦྱར་བ་ལ་ཡ་མཚན་པར་རྟོགས་པར་མི་བྱའི། རང་གི་སྟོང་པ་ཉིད་ཀྱི་ལྟ་བ་ལ་ལྷག་པར་མོས་པ་ཁོ་ན་ལ་ཡ་མཚན་པར་རྟོགས་པར་བྱའོ། ། གསུམ་པ་ནི། བསྔོ་རྒྱུ་སློབ་དཔོན་ཀླུ་སྒྲུབ་བཞེད་པའི་ལུགས་བཟང་པོ་བདེན་པ་གཉིས་ཕྱིན་ཅི་མ་ལོག་པ་བསྙད་པ་ལས་ཟླ་བ་གྲགས་པ་བདག་གིས་བསོད་ནམས་ཕྱོགས་ཀྱི་མཐའ་མ་ལུས་པར་ཁྱབ་པས་མཐའ་ཡས་ཤིང་ཐོགས་པ་མེད་པ་དང་། སྟོང་པ་ཉིད་ཀྱི་རང་བཞིན་ཡིད་ཀྱི་ནམ་མཁར་གློ་བུར་གྱི་ཉོན་མོངས་པ་རྣམས་ཀྱིས་ཁ་དོག་སྔོ་ཞིང་དྲི་མ་ཅན་དུ་བྱས་པར་གྱུར་པ་ལས་སྟོན་ཀའི་སྤྲིན་དང་བྲལ་བའི་རྒྱུ་སྐར་ལྟར་དཀར་བར་གྱུར་པའམ་ཉོན་མོངས་དང་རྣམ་རྟོག་གི་རང་བཞིན་སེམས་ཀྱི་སྦྲུལ་ལ་གདེངས་ཀའི་ནོར་བུ་དང་འདྲ་བ་གང་ཞིག་ཐོབ་པ་དེ་ལ་བརྟེན་ནས་ཆེད་དུ་བྱ་བ་འཇིག་རྟེན་མ་ལུས་པས། ཆོས་ཐམས་ཅད་ཀྱི་དེ་ཁོ་ན་ཉིད་རྟོགས་ནས་མྱུར་དུ་བདེ་བར་གཤེགས་པའི་ས་བགྲོད་པར་ཤོག་ཅིག །འགྲེལ་བཤད་དུ། བསམ་པའི་མཚན་ལ་ཉིན་གྱི་ནོར་བུ་དང་འདྲ་ཞེས་ཡོད་མེད་དུ་རྟོག་པའི་བསམ་པའི་མཚན་མོ་དངོས་པོའི་དེ་ཁོ་ན་ཉིད་མི་ཤེས་པ་སྤང་བའི་དོན་དུ་བསོད་ནམས་ཉིན་གྱི་ནོར་བུ་ཉི་མ་ལྟ་བུའོ་ཞེས་ཟེར་རོ། ། གསུམ་པ་ནི། དབུ་མ་ལ་འཇུག་པ་ཞེས་བྱ་བ་ཟབ་པ་དང་རྒྱ་ཆེ་བའི་ཚུལ་གསལ་བར་བྱེད་པ། སློབ་དཔོན་ཟླ་བ་གྲགས་པ་ཐེག་པ་མཆོག་ལ་ཐུགས་གཞོལ་བ། ། མི་འཕྲོགས་པའི་མཁྱེན་རབ་དང་ཐུགས་རྗེ་མངའ་བ། རི་མོར་བྲིས་པའི་བ་གྲུས་མ་ལས་འོ་མ་བཞོས་པས། བདེན་པར་ཞེན་པ་བཟློག་པས་སྦྱར་བ་རྫོགས་སོ།། །། ཁ་ཆེའི་ཡུལ་གྱི་གྲོང་ཁྱེར་དཔེ་མེད་ཀྱི་དབུང་། རིན་ཆེན་སྦས་པའི་གཙུག་ལག་ཁང་དུ། ཁ་ཆེའི་རྒྱལ་པོ་འཕགས་པ་ལྷའི་སྐུ་རིང་ལ། རྒྱ་གར་གྱི་མཁན་པོ་ཏ་ལ་ཀ་དང་། བོད་ཀྱི་ལོཙྪ་བ་བན་དེ་བ་ཚབ་ཉི་མ་གྲགས་ཀྱི་ཁ་ཆེའི་དཔེ་དང་མཐུན་པ་ལྟར་བསྒྱུར། ཕྱིས་ར་ས་ར་མོ་ཆེར། རྒྱ་གར་གྱི་བརྡ་སྤྲོད་པའི་མཁན་པོ་ཀ་ན་ཀ་ཝརྨ་གསེར་གྱི་གོ་ཆ་དང་། འཇིག་རྟེན་སྡེབ་པར་བྱེད་པས་སམ། འཇིག་རྟེན་འདུན་པར་བྱེད་པས་སམ། འཇིག་རྟེན་གྱི་མིག་ཏུ་གྱུར་པའི་ལོཙྪ་བ་དེ་ཉིད་ཀྱི་ཉི་འོག་ཤར་ཕྱོགས་པའི་དཔེ་དང་གཏུགས་ཤིང་ཚིག་གི་ཆ་ལ་ལེགས་པར་བཅོས་ཏེ་དོན་གྱི་ཆ་ཡང་དག་པར་གཏན་ལ་ཕབ་པའོ། ། ཇི་སྙེད་ཇི་ལྟའི་ཆོས་ཀུན་གདོད་ནས་སྤྲོས་པ་ཀུན་དང་བྲལ་ཞིང་མཚན་མ་མ་ལུས་ཉེ་བར་ཞི། །རྒྱལ་བ་ཀུན་གྱིས་ཆོས་ཀུན་གདོད་ནས་སྤྲོས་པ་ཀུན་དང་བྲལ་བར་མངོན་པར་རྫོགས་པར་བྱང་ཆུབ་ཏེ། །འགྲོ་བ་ཀུན་གྱིས་ཆོས་ཀུན་གདོད་ནས་སྤྲོས་པ་ཀུན་དང་བྲལ་བའི་དེ་ཉིད་ཟབ་མོ་རྟོགས་བྱའི་ཕྱིར། །ཐུགས་རྗེའི་དབང་གིས་ཆོས་ཀུན་གདོད་ནས་སྤྲོས་པ་ཀུན་དང་བྲལ་བའི་ཆོས་ཀྱི་འཁོར་ལོ་མཐའ་ཡས་བསྐོར། །གསུང་རབ་ཀུན་གྱི་བརྗོད་བྱ་སྙིང་པོའི་དོན། །བདེན་གཉིས་ཟུང་འཇུག་རྟེན་ཅིང་འབྲེལ་པར་འབྱུང་། །སྤྲོས་པ་མ་ལུས་ཉེར་ཞི་སྟོང་པ་ཉིད། ། མཐའ་གཉིས་རབ་ཏུ་སྤངས་པ་དབུ་མའི་ལམ། །ལྟ་ངན་མུན་ནག་མཐར་བྱེད་འོད་བརྒྱ་པ། །དངོས་འཛིན་གདོན་ཆེན་འཇོམས་པའི་རིགས་སྔགས་ཆེ། །སྒྲིབ་གཉིས་ནད་ཀུན་ཞི་བྱེད་སྨན་གྱི་མཆོག །སྲིད་ཞིའི་དབུལ་བ་སེལ་བའི་ཡིད་བཞིན་ནོར། །འཕགས་མཆོག་ཀུན་གྱི་བགྲོད་པ་གཅིག་པའི་ལམ། །དུས་གསུམ་སངས་རྒྱས་ཀུན་གྱི་ཐུགས་ཀྱི་གསང་། །ཆོས་རྣམས་ཀུན་གྱི་མཐར་ཐུག་དེ་ཁོ་ན། །ཇི་བཞིན་སྟོན་པ་དབུ་མའི་གཞུང་ལུགས་ཡིན། །རྒྱལ་བའི་གསུང་རབ་ཀུན་དང་དབུ་མ་ཡི། །གཞུང་ལུགས་ཀུན་ལ་འཇུག་པའི་བསྟན་བཅོས་མཆོག །ཡང་དག་ལྟ་བའི་འོད་ཟེར་བྱེ་བས་བརྒྱན། །གཞུང་ལུགས་ཉིན་བྱེད་དབང་པོའི་རྣམ་བཤད་འདི། །བསྟན་པའི་སྙིང་པོ་མཐའ་བྲལ་དབུ་མ་ལ། །མོས་པའི་བཤེས་གཤེན་དུ་མས་རབ་བསྐུལ་ནས། །འགྲོ་ལ་ལྟ་ངན་མུན་པ་བྲལ་ཕྱིར་དང་། །ཐུབ་བསྟན་ཡང་དག་ལྟ་བ་རྒྱས་ཕྱིར་དང་། །སྐྱེ་དགུའི་རྣམ་གྲོལ་ཐར་ལམ་གསལ་ཕྱིར་དང་། ། བློ་གསལ་བློ་གྲོས་པད་ཚལ་རྒྱས་བྱའི་ཕྱིར། །ཤཱཀྱའི་དགེ་སློང་སྐྱབས་མཆོད་དཔལ་བཟང་པོས། །གཞན་ལ་ཕན་པའི་བསམ་པས་ལེགས་པར་སྦྱར། །འདིར་ནི་རྒྱལ་བ་ཀུན་གྱི་དགོངས་པ་དང་། །ཀླུ་སྒྲུབ་ཡབ་སྲས་བཞེད་པ་ཇི་བཞིན་དུ། །བཀོད་ཕྱིར་འཁྲུལ་བ་མི་སྲིད་སྲིད་གྱུར་ན། །བདག་བློའི་ཡིན་པས་མཁས་རྣམས་བཟོད་པར་མཛོད། །དེ་ཡི་དགེ་བས་སྐྱེ་བོ་ཐམས་ཅད་ཀྱིས། །རྒྱལ་བའི་བསྟན་པ་ཡོད་མེད་རྟག་ཆད་ལས། །འདས་པ་འཆི་མེད་བདུད་རྩིའི་དོན་རྟོགས་ཏེ། །སྐབས་མཆོག་མཐར་ཐུག་གོ་འཕངས་མྱུར་ཐོབ་ཤོག །བདག་ཀྱང་དེང་ནས་བྱང་ཆུབ་སྙིང་པོའི་བར། །བརྩེ་དང་གཉིས་སུ་མེད་བློ་བྱང་ཆུབ་སེམས། །འཕེལ་ཞིང་རྒྱས་གྱུར་མཁའ་མཉམ་འགྲོ་ཀུན་ལ། །ཐེག་ཆེན་ཆོས་ཀྱི་འཁོར་ལོ་བསྐོར་བར་ཤོག །སྐྱེ་དགུའི་ཕན་བདེ་མ་ལུས་འབྱུང་བའི་གཞི། །རྒྱལ་བའི་བསྟན་པ་རྙེད་དང་བཀུར་སྟི་དང་། །བཅས་ཏེ་ཕྱོགས་དུས་གནས་སྐབས་ཐམས་ཅད་དུ། །དར་ཞིང་རྒྱས་ལ་ཡུན་རིང་གནས་པར་ཤོག །བསྟན་པ་འཛིན་པའི་སྐྱེས་བུ་ཐམས་ཅད་ཀྱང་། ཚུལ་ཁྲིམས་འཚོ་བ་ལྟ་སྤྱོད་ཕུན་སུམ་ཚོགས། །ཡང་དག་ཐོས་བསམ་སྒོམ་པ་རབ་འཕེལ་ཏེ། །གཞན་ཕན་ཕྲིན་ལས་ཕྱོགས་བཅུར་རྒྱས་པར་གྱུར། ། ཟབ་པ་དང་རྒྱ་ཆེ་བའི་དེ་ཁོ་ན་ཉིད་གསལ་བར་བྱེད་པ་དབུ་མ་ལ་འཇུག་པའི་རྒྱ་ཆེར་བཤད་པ་གསུང་རབ་རྒྱ་མཚོའི་དེ་ཁོ་ན་ཉིད་གསལ་བར་བྱེད་པ་ཞེས་བྱ་བ། ཆོས་ཚུལ་འདི་ལ་མོས་པའི་དགེ་བའི་བཤེས་གཉེན་དུ་མས་བསྐུལ་ནས། ཤཱཀྱའི་དགེ་སློང་སྐྱབས་མཆོག་དཔལ་བཟང་པོས་མྱོས་ལྡན་གྱི་ལོ་སྨིན་དྲུག་ཅན་གྱི་ཟླ་བའི་དཀར་ཕྱོགས་ཀྱི་ཚེས་གཅིག་གི་སྔ་དྲོའི་ཆ་ལ་ཡོངས་སུ་རྫོགས་པར་སྦྱར་བའོ།། ཡི་གེ་པ་ནི་ལུང་དང་རིགས་པར་སྨྲ་བ་སེང་གེ་རྒྱལ་མཚན་གྱིས་བགྱིས་སོ།། འདི་ལ་བརྟེན་ནས་སངས་རྒྱས་ཀྱི་བསྟན་པ་རིན་པོ་ཆེ་ཕྱོགས་དང་། དུས་དང་། གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག །མངྒ་ལཾ་བྷ་ཝཏུ།། །།